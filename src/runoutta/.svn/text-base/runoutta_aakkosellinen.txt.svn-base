Tuuli ja tähkä 1922
PROLOGI

Aavistuksien linnut lentää
sielussa levottomasti.
Jaksatko purtesi perille soutaa
elämän sieluun asti?

Sydämen tulinen rauta on tuotu
elämän alasimelle.
Kuinkahan kohtalo, sydänten seppä
tilinsä tekee ja kelle?
KAIPAUS

Tän' iltana ken mulle soittelis,
kun aurinko on painumassa mereen.
Ah, aavain rauhan sanomattoman
ken sävelissä valais kuumaan vereen.

Tän' iltana ken mulle soittelis,
kun tuuli yöksi nukkuu kaislanpäihin.
Niin olen sairas. Sydän ikävöi
nyt pilvien ja iltaruskon häihin.

Tän' iltana ken mulle soittelis
ja laulais mulle laulun ikävästä.
Oi, että kimmeltävin siivin vois
kuin muuttolintu lentää elämästä!
KEVÄT

Tänään syntyi kevät.

Meri suuteli rantansa jäättömiksi.
Lokit ovat siipensä pesseet
kaukaisten karien keskellä.
Taivaan telttakatto oli vielä eilen harmaa.
Joku on vetäissyt sinistä verkaa sijaan.
Lounatuuli on oppinut puhumaan
ja tuo viestejä ihmiselle:

Repäise auki mielesi akkunat,
joihin pahantuulen hämähäkki
talvisaikaan kutoi verkkojaan.
Päästä kaipauksen häkkilintu valloilleen
ja anna sen kisailla kaukaisten karien keskellä
lokkiparven parissa.

Anna sen lentää levottomin siivin
kurkien keralla kauas kattojen yli
jonnekin, toiseen maailmaan,
vainioille, jotka odottavat,
korpeen, jossa elämä herää.
Lähetä tunteesi kultakiharaiset lapset
tervehtimään kevättä,
joka tänään syntyi
luonnon sydämessä,
auringon säteissä
ja ihmisessä.
KESKIKESÄLLÄ

Tähän on ihana oikaista.
Kallion kämmenelle.
Alastomana.
Uimasta päästyä juuri.
Otsalla vielä
märkien hiusten liuta.

Tässä on kesä.
Vieressä, yllä ja eessä.
Neilikan terissä telmien.
Mansikan punassa posket.
Ilojaan ilmoille huutaen
lauluna rantarastaan.
Kurotat kätesi vain
ja kas - se on kesää täynnä!

Tässä on ihana olla.
Kesäkiireitä katsella muurahaisten.
Tämä on onnea, tämä.
Katsella.
Aatoksitta.
Taivas telttana yllä
niinkuin sininen silkki.
Katossa huikean kiiltävä kultaraha.

On nyt nahka jo kypsä, on totta maarin.
Jo, jopa onkin
oikea Luojan leivinuuni
kallio tämä.
VANHA MYLLY

Ajanharmain, sammaltunein seinin
vasten iltataivaan ruskotusta seisot
rantatörmälläsi horsmankukkaisella.
Siipitynkäs tuuliin kurkoitat
niinkuin käsivarret rukoukseen ojetut.

Piennarpolkus on jo ruohottunut,
pitkiin vuosikausiin sill' ei astujaa.
Myllykuormat kulkee ohitsesi.
Yksinäisenä ja hyljättynä olet
oiva siivellisten pesäpaikka.

Lehtokurpan iltaan äännellessä,
riihen lämmitessä, lemutessa
uudisviljan tuoksun kartanolla
viljantuojaa turhaan vuottelet.

Kurpan yksinäisen iltaan äännellessä
on kuin hiljaa, hiljaa surisit.
Niinkuin vanha, rujo, masennettu ihminen,
jok' on elämästä syrjään jäänyt.
ILLAN KANSSA KAHDENKESKEN

Kanervaista tietä pitkin
illan kanssa kahdenkesken.
Kuinka tänne uskalsitkin?

Tosiaankin: vaarallista
illan kanssa kahdenkesken
jäädä kanervien tuoksuun...
Juovut. Turhaan kilpajuoksuun
joudut kanssa kaipauksen.
Kullan välke kiharoilla,
maanitellen: Kiinni ota,
anna sata suutelota! -
edelläs se hypähtelee
kangastiellä, kallioilla.

Tavoittelet silkkisukkaa
kangastiellä, kallioilla.
Saitko kiinni kultatukkaa?
Vielä vai! Sait uuden pinteen:
se jo alla nurmirinteen
suunsa punaa mansikoilla,
karkaa pois ja kämmenellään
kahmaa vettä lähtehestä.

Tätä kilpaa et, et kestä.
Kompastuit jo ahon aitaan.
Joka paikkaan tulet turhaan,
niitylle ja nevan laitaan.
Turhan turha enää jatkaa.
Nääthän: ajatuksen verran
kaipuullas on etumatkaa.

Päivän laskevaisen luota,
joka kahlaa rämeen rantaa,
kaukaa viittoo se jo kättään.

- Kultatukka, vuota, vuota,
itseäni toista kertaa
puijata en aio antaa! -

Löydät soman sammalmättään.
Istut siinä ikävässä.
Illan kanssa kahdenkesken.
NUORI HJALMAR

Ääriä käyn kotirantain,
kaipaus sydäntä syö.
Valkeiden kuohujen kutsuja kantain
aallot paasihin lyö.

Jos kotivuorelle nousen,
ah, miten alhaalla oon!
Saisinpa taattoni jäntevän jousen
- ampuisin aurinkoon!

Kun kotilaaksoja harhaan,
kaipaus yltyy vaan:
täälläkö, täälläkö aikani parhaan
jäisin mä kuluttamaan!

Maanala-vankilan koppiin
kuin sydän teljetty ois!
Ei! Ulos aavalle, myrskyjen oppiin,
päänmenoleikkihin, pois!

Tääll' olet tielläni, taatto,
tielläni uljahat työs.
Laakerilehvät ja sankarisaatto
poikas on saatava myös!

Taattoni tappelumiekan
vyölleni vyöttävä oon.
Voittajaks jään tahi jossakin hiekan
hurmeeni punertakoon.
HELLETTÄ

Rappusilla vanhan tavan mukaan
silmäpuoli Musti loikomassa.
Pihaportin pylväspuulla kukko
kiekumassa, kaulaa oikomassa.

Seinän puna niinkuin liekki paistaa
päivänruusujättiläisten takaa.
Kynnyskivi polttaa jalan alla. -
Eine-untaan niittoväki makaa,

kuorsaa... niinkuin kuorsata se aikois
aina ensi heinäkuuhun hamaan,
vaikka Mirri ruohonpäitä purren
ryhtyy ukonilmaa ennustamaan.

Tiellä tomupilven alta pakoon
joku ajaa jyrisevin rattain.
Varis vaakkuu. Nousee ukonpilvet
koillistaivaan niinkuin kaihi kattain.
AH, ANTEEKS ANNA

Anna Haavan mukaan

Ah, anteeks anna, että rakastan.
En tohdi pyytää mitään enempää.
Mun ainoaksi osakseni jää
se riemu, tuska, että rakastan.

Ah, anteeks anna, että rakastan.
Jos mielit vihata, niin vihaa vaan.
Sun luotas lähden, kärsin - kuitenkaan
ma unhoita en, että rakastan.
KUMPI

Sinäkö elät vai elänkö minä:
toinen meistä nyt kuollut on.
Sullako onni vai lieneekö mulla:
toinen meistä on onneton.

Haudassa toinen ja maanpäällä toinen.
Kumpi on ehtinyt päähän tien?
Ah minä tiedän: haudassa sinä
- kuitenkin minä se kuollut lien.
RUUSUJEN ALLA JUHANNUKSENA...

Sanoisit minulle,
onnellinen,
sattuiko sinulle
jossakin, joskus
tuokio onnen täydellisen.

Niin ei koskaan sattunut minulle.

Nytkin tosin
ruusujen alla juhannuksena
vieraakseni minä onnea kosin.
Onkin onnea kyllä,
onnen kultia taskullinen.

Sentään puuttuu yks onnen muru,
pienen pieni, mut varsin tärkeä,
sillä sen puuttuessa kaikki puuttuu
ja onnesta voi tulla suru.

Mitä voi kaivata
ruusujen alla juhannuksena?
Mikä voi vaivata
onnen puute?

Lapsia ollaan ruusujen alla.
Siis sanon hiljaa kuiskaamalla:
- Ei ole kättä,
kallista kättä
minulle ruusun taittajaksi...

Pieni on puutos, mut tarpeeksi suuri
tekemään onnettomaksi.
SOTATIELTÄ

1
Uimanäytös

Taas joukkueemme Suoju-virran luona
on vahdiss' ollut monta tovia.
Juur kupposista suuhun siirtyi muona
ja haastain 'pehmeitä' ja 'kovia'
voi kukin hetken vailla vahtihuolta
- juur vahdinvaihtajamme palaa tuolta -
nyt päivää paistatellen loikoa
ja työkseen raajojansa oikoa.

Niin märehtineet monta tuttua
ja uutta oomme roimaa juttua.
Myös eksyy joukkoon pieni ilve, ilkku;
"On taikakonstit täällä Kallella.
Mies reistailee, mut viel' ei ole nilkku
ja viel' on on kaikki värkit tallella."

Ja siitä luikkahasti juttu luisti.
"Niin taistelussa hiljan", joku muisti,
"tää Kalle kiipee hautaristille
ja kättä viittoo bolshevistille.
Pään ympäriltä ryssän rakeet räiski,
myös Kallen kiväärissä lukko läiski.
Jo näytti: siihen mies se tupertui,
kun äkkiä hän maahan kupertui.
Mut Kalle ärjäsi: Hyi hiivattu!
Kun ristin poikki ampui riivattu!"

"On komeljanttiveri ruojalla."
- "Mi aatos liekään ollut Luojalla,
kun sillä lailla lahjojaan on jaannut."

Mut Kalle vain on ruohikossa maannut
kuin juttu häntä liikuttais ei lainkaan.
Kuin vihollista ei ois näillä mainkaan
hän haukotellen tuumii: "Lähden uimaan.
Se miestä virkistää näin aamutuimaan."

Jo ällistyimme moista käytöstä:
Mies suunnittelee uimanäytöstä
täss' ihan vihollisen nenän alla.
- Näet tuolla vastarannan kukkulalla
sen kenttävahti kyttää, lymyää. -

Hän takin, saappaat riisuu, hymyää.
"Se yritys on arveluttava,
voit pian olla Ahdin tuttava,
tai ainakin saa työtä lääkäri",
niin varoitamme. Noituu jääkäri.
Mut Kalle lyhyesti kiellot kuittaa:
"Kai sentään passais vähän täitä uittaa."

- "No, ehkä siitä sisu tasaantuu
kun lyijyä sun pöksyys kasaantuu."

Kuin aatoksissaan, muuna miesnä Kalle
käy sauhutellen rantatöyryn alle
ja piipun kopistelee huolella,
sen panee kivelle ja kahlaa jokeen.
Tää mitä tietää: ryssän puolella
viel' äänetöntä on...

Tään uintikokeen
kuin tekis itsekunkin oma veli
mielt' ahdisti - suu pilaa yritteli:
"Jo pitää olla kelpo kihinä..."

Nyt! - Laukaus ja luotisihinä.
Mut veitikka vain kättä huiskutti.
Taas uusi ryöppy tulla tuiskutti.
Hän sukelsi jo sillä hetkellä.
- "Se mies on viimeisellä retkellä,
kas, vesi kiehuu niinkuin rokkapata!
hei tulta! tulta! - ryssiä on sata!"

Mut jääkärimme hoitaa kiikaria
ja sillä tarkastelee viikaria.
Ja ihmeellistä: tällä Kallella
on vielä vanha kurssi tallella.
Hän säärin vimmatusti polskutti,
kuin kana kaukalossa molskutti,
myös muisti tehdä kuperkeikkoja.
- Se pyrki naurattamaan veikkoja. -
Voi, varmaankin nyt luoti hipaisi:
hän kädellänsä päätä sipaisi.
Ja nyt hän uppoaa... jää veden alle...

Ei! Jälleen sukeltanut oli Kalle.

Jo alkaa ryssän pauke loppua.
Ei nytkään pidä Kalle hoppua,
ei lymyile, ei askeltakaan juokse.
Kas, piippu unohtui, - taas rannan luokse.
Ja niinpä nähdään, kun jo päättyy paluu:
ei poskillansa punan puutosta,
ei miehess' ole muuta muutosta,
vain niskaan ohut verüuova valuu.

Ja ensi sana häll' on - tupakka.

"Täst' uhkas tulla paha jupakka.
Pääs, ihme kyllä, viel' on tallella.
Mut taisi sentään hiukan sattua",
niin myhäellen toruu jääkäri.

Mut vanha nuotti viel' on Kallella:
"Tais luoti tutkistella hattua
ja sille passais olla lääkäri."

2
Tuokiokuva
(Ruokailu kenttävahdissa)

"Piru otti jo nyt! Koko moskahan saavista
on heinille valunut kuin vesi haavista!
Syö soppasi, kuski!" -

"Meill' ehjää ja tivistä
ei saavia ollut ja tiekin on kivistä."

"Kupit tänne ja ala Antti kauhalla ropsia.
Sotamies voi heinätkin puurona popsia."

"Mitä sorttia siellä on?" - "Vanhaa tuttua."
"Voi pannut ja kattilat! Taas sitä huttua?

Ei särvintä muuta. Ei leivästä tietoa.
Tämä muona on vatsalle helkkarin mietoa."

"Pojat, kokkimme on ihan ilmiö alallaan."
- "Totisesti. Sen vannoisi vaikkapa valallaan.
Syvä taiteensa tuntija, laiska ja lihava."
- "Mut huttunsa on vähän muikea, vihava."
"... kuin parhainta, makeinta marmelaatia."
"Kupin syötyäs huoli et toista vaatia, -
mahan täydeltä ei näet ahmita herkkua."

"Mut katsohan juutasta, Iivari serkkua,
mies pullosta pulittaa puuroonsa maitoa,
ihan Mansikin aamuista antia aitoa."
- «Oveluutta sen hankinta vaatii ja taitoa,
se todistaa melkoista liikeneroa,
näet mutsjoilta maito ei helposti eroa."

- "Sata sen ja sen sarvea! Ruisku papattaa!
Taas ryssällä halu on itsensä tapattaa."
- "Ylös! Ketjuun! - ei enää nyt huttua maistella."
"... vaan jäkiruuaksi saamme nyt taistella."
PUISTOSTA

Vanha, pikkuruinen mummo kävelyllä
suuren, mustan rotukoiran myötä.

Varmaan vanhan vaivalloinen kulku
tuntui nuoremmasta liian verkkaiselta,
tai lie mikä mielen puuska ollut, -
päätä käänsi se ja ilmaa nuuski, haukkui,
sitten lähti hölkkäjuoksuun tietä pitkin.
Mummorukka voimattomin käsin
ketjun kiristyvän päässä teki tenää,
mutta vastustuksen turhaks nähden
pian myöten antoi vanhemmalleen.

Puistotietä siinä mennä vilistivät
uljas rotukoira kiiltokarva,
sekä vanha, pikkuruinen mummo,
- jälkimmäinen tosin, kuten näytti,
onnettomana ja vastahakoisena.

Anteeks suotaneen, jos hymyilimme.
Meistä muista moinen promenaadi
oli kieltämättä hiukan hupainen.

Tulin myöskin arvailleeksi syytä
rotukoiran epähienoon käytökseen,
- ilman syytä eihän unohtaisi
jalosukuinen ja hyvin kasvatettu koira
sopivan ja säädyttömän rajaa.
Ehkäpä se tahtoi rientää tapaamaan
jotain vanhaa, hyvää tuttavaansa.
Mut en nähnyt muuta kunnon koiraa.
Tosin joku ruippa, vääräsääri,
pienen pieni piski tallusteli
jonkun ikäneidon hameen kuuluvilla.
Otus sellainen nyt oli sentään
ylimyksen ystäväksi liian kehno.

Silloin huomasin; nyt kevät oli.
- Miksei kevät olis koirillakin...
KEHTOLAULU

Tuuti, tuuti pulmustain,
tuuti häkkilintustain.
- Maailma on häkki. -
Ettet syntynyt sä vaan
siihen siipes taittamaan,
maammon västäräkki.

Tuuti, tuuti nukkumaan.
Ettet tuutis hukkumaan...
- Satumaailmasta
ettet arkeen havahtais,
ettet tuskaa vavahtais,
maammon laulurastas.
SYYSHUOKAUS

Jo aikoja lähteneet ovat kurkien aurat.
Maan pohjoisen jätti jo suvi kuin kurkien aurat.

Ah, lyijynharmaina taivasta pilvet peittää.
Maan martahan tuulet lehtien keltaan peittää.

Verentummana hehkuu puistossa pihlajan puna.
Ja akkunanruuduilla palaa ruskon puna.

öin maata valtioi suvensurma, halla.
Syö ihmisen rintaa myös ilonsurma, halla.

Veri verkkaan pulputen kiertää valtimoissa,
kuin jäätyvä ois veri ihmisen valtimoissa.
PEIKON LAHJA

Sun leikkejäsi katselen -
ja nielen kyyneleni.
Oi tietäisitpä, lapsonen,
mun suuren köyhyyteni.

Näin lasna: laumat peikkojen
mun hiipi kehdolleni.
Niin kaipuun, tuskan, kyynelen
sain kummilahjakseni.

Ma tuijotin ja tutkailin,
ja auringolta vieläkin
nää silmät kyynel kaihtaa.

Laps, kaiken antaisin ma pois,
sun kanssas sallimus jos sois
mun elon arpaa vaihtaa.
YKSIN

Käyn yksin. Eelläkö muista?
Vai jälemmäksikö jäin?
En tiedä. On kauan siitä,
kun ihmisen toisen näin.

Ehk'en minä koskaan nähnyt.
Se on häipynyt muistostain.
Kenties se on syntymässä
oma äitini ollut vain.

Vai lienenkö unessa nähnyt,
sun, toisen ihmisen.
Kenties sinut kerran löydän,
kenties sua löydä en.

Mikä viestisi lie: ilo? tuska?
Sitä en minä tiedä lain.
Mut varma on: itseni löytää
minä voin sinun kauttas vain.
RESIGNATIO

Yö, päivä, illan ruskotus, aamun koitto,
hymy aavain tyynten ja korska myrskysää -
se kaikki on yhtä sulle. Ei määrä loitto
nyt enää mieltäs houkuta viihtyvää.

Myös yhtä kallis sulle on tappio, voitto.
Mut kallein kaikesta on syvä rauha tää,
joka raskain lainein kuin meren iltasoitto
verenkäyntiis yhtyen nyt sinun sieluus jää.

Kuin vanha aallonkyntäjä kariin juuttuin
joka tuulelta yöksi jo suljet purjeitas.
Muun kaiken kalliin pettäen, kaiken puuttuin
jo tyytymys vartioi sinun porttias.
Muun kaiken murentain sekä itse muuttuin
niin aika nöyrtyvä on sinun kohdallas.
AIKA

Aika on aluton ja loputon.
Se yhdistää kaksi ajattomuutta.
Se on portti kahden pimeyden välillä.
Se on päätön rihma,
jota tuntematon käsi kerii
olemattomasta olleeseen
maailmain vavistessa.

Me näemme siitä kulloinkin pisteen,
yhden ainoan
ikuisesti etenevän pisteen,
jonka ohi me kuljemme
matkallamme tuntemattomuuteen.
Siihen lankeaa valo,
jota me nimitämme elämäksi.

- Kenen on se käsi, joka kerii?
Miksi se kerii?
Mistä, mistä lähtee valo,
joka lankeaa ajan rihmalle?
Ja miksi se sitä valaisee?

Tätä kaikkea on kysytty.
Tätä kaikkea kysytään.
Mutta hapuileva ajatus
tapaa vain tyhjyyden,
jonka edessä kaikki sydämet värisevät.

- Eikö kukaan
missään, milloinkaan
ratkaise ongelmaa,
jonka jokin tuntematon oikku
asetti ihmisen arvattavaksi
piloillaan ehkä - -?
RIKAS LATSARUS

Pois heitä kerjäläisen ryysyt yltäs
ja vartes verhoo kultaan, purppuraan.
Ei koirain pariss' oven ulkopuolla
nyt enää paikkas sinun - kuninkaan.

Käy saleihis ja anna viinis vuotaa,
jaa vihdoin oikeutta itselles.
Juo maljas pohjaan, pöytäs herkut nauti,
niin liennä jano huultes, sydämes.

Hääyötäs hurman sulhasena vietä.
Ah, päätä paastos pitkä ikuisuus.
Kuin köyhyytes, niin olkoon näännyttävä
nyt rikkautes ylenpalttisuus.
NELJÄS ULOTTUVAISUUS

Ken kaipauksen sydämeensä joi,
hän tekemättömätkin tehdä voi.

Niin etäällä ei voisi milloinkaan
kaks ikuisuutta olla toisistaan,
ma linnunrataa etten rakentais,
mi yhdistäis ne, - etten nähdä sais,
niill' otsillaan on kirjoitettu mitä.

Ei mulle lännest etääll' ole itä.
Ei vahvin muuri edessäni kestä,
ei syvin kuilu askeltani estä.
Ei salatuinkaan salaiseksi jää.

Voin nähdä kuolemassa elämää.
Voin hiljaisuuden kuulla myrskyn aikaan.
Ja kuinka paljon ystäville saikaan
mun suuni puhutuksi puhumatta.
Ja hengen kahleetta ja sitojatta
ma syksyt, keväät, kesät itse luon.
Jos tahdon, taivaan kaikki tähdet tuon
ja auringotkin lahjaks sydämelle.

Tää oikeus on suotu ihmiselle,
tää avain salattujen ihmeiden.
Mut ani harvat tallettivan sen.
KELLO

Ihmiset elävät
tiukasti tuntien rajoissa.
Syövät ja nukkuvat
kellonsa komennon mukaan.
Tekevät työtä määrätunnit.
Tuntien tahtiin ilonsa elävät.

Minullakin kello on seinälläni,
mutta se riippuu mykistyneenä.

Vuosia sitten tahallani
jätin sen vetämättä.
Sen tapoihin näet
tuiki tuskastuin.

Se valehteli:
ajan tunnein se jakoi
tasamittaisin aivan
- kuin muka olisi
aika aamusta uuteen aamuun
joka kerralla yhtä pitkä,
kuin ei muka oiskaan
tämä tunti tuhannen kertaa
tuota ikuisempi.

Niin valehteli kelloni mun.
Ei valehtele enää.
Saa riippua seinällä joutilaana.
Saavat ruostua rattaat.
Mitä tunneista minä! -

Kai jossakin... jollakin
lienee tarkempi kello,
jonka mukaan minulle
elämäntunteja jaetaan.
NARRI

Tän maisen matkani päässä
minä naamarin riisun näin.
Sen sinkoan matkani päässä
nyt lauman naamoja päin.

Nyt tullut on naurun loppu
ja narrinilveitten.
Kun tullut on naurun loppu,
ois tuokio syytöksen.

Mut moista en lammaslaumaa
edes ryhdy ruoskimaan.
On ruoskana lammaslauman
vain sääli paikallaan.

- Te kuljette sokkosilla
kanss' outojen ihmisten.
Myös ootte te sokkosilla
kanss' oman sydämen.

Te näytätte kirkkaan kilven
ja kuljette pöyhkeillen.
Jok' ainoan kirkkaan kilven
takapuoli on tahrainen.

Te käytätte väärää vaakaa,
myös punnukset väärät on.
Niin käyttäen väärää vaakaa
on arvokas arvoton.

Kell' aina on täytenä vatsa,
hän viisaaks kiitetään.
Jos vain oli täytenä vatsa,
sopi tyhjänä olla pään.

Myös jokaisella ma teistä
omat narrintiukuset näin.
Ja myös jok' ainoa teistä
kävi niitä helistäin...
MIKÄ MILLOINKIN

Simasuu, hymyhuuli -
miten milloinkin.
Mut huulilla vilppi
yhä silloinkin,
meilt' ihminen toinen
kun tuomion kuuli.

Hyve, kunnia myötiin -
mikä milloinkin.
- Pelitemppuja tehden
yhä silloinkin,
elon, kuoleman arpa
kun pöytään lyötiin.
IHMISAIVOITUKSEN TIET

Eräälle haihattelijalle

Salamyhkäiset,
syvästi ihmeelliset
ovat ihmisaivoituksen tiet.

Katsokaas, miten uljaana
se syöksyi tyhjimpään tyhjyyteen
pyydystämään hyttysiä
kunnianhimo-mammuttinsa ruuaksi.
Mitä, varastiko se pyrstön riikinkukolta
ja läksi kosimaan laakeri-neittä
sydän povitaskussa!
Oh, sydän!
- Sehän unohtui aikoja sitten
(kumarrusmatkalla)
muutamaan avaimenreikään.

Salamyhkäiset,
syvästi ihmeelliset
ovat ihmisaivoituksen tiet.

Se on kylpevinään Hippokrene-lähteessä
ja sukeltaakin - viilivatiin.
Suloista on sentään sukeltaa viiliin
ja unohtaa hometahrat turkissaan.
Ihanaa, kolminkertaisesti ihanaa
on nousta kylvystä
uutena ja sileäkarvaisena
niinkuin vastanuoltu vasikka.
Mutta vielä, vielä ihanampaa
on keinua, keinua,
heilahdella edestakaisin
kaukana ja korkealla
sinisessä äärettömyydessä
niinkuin lehmän häntään juuttunut
takiainen.
FUTURISTINEN ILTA-AARIA

Kuulitko, veliseni,
kuinka kukko kiekui
kolmannen ehtoorukouksensa?
Etkö huomannut,
kuinka ensimmäinen yöllinen unelma
vast'ikään istahti tuuliviirin harjalle
tekemään kymmeniä kuperkeikkojaan
niinkuin viinissä uitettu ajatus.

Tällä värisevällä hetkellä
purjehtii huokaus minun huulillani
valmiina ylenantamaan aurinkoja
ja rakentamaan tomusta pyramiideja pilviin.

Nyt kuiskasi joku minulle
yhdeksän valtameren takaa
viimeisen salaisuutensa.
Se on vilpillinen ja ihana
niinkuin pieni alastomuus
naisvartalon viivoissa.
Sieluni,
virittikö kaipaus sinulle ansan,
- sinulle,
joka voit onkia tähtiä lätäköistä
ja ripustaa ne narrien napinläpeen.

Ole valmis, veliseni,
kukonlaulun nuottiin yhtyen
veisaamaan ilta-aariasi,
jota tällä hetkellä
joku rasvainen kokki keittää
nauravia kyyneleitä hämmennellen
hapantuneen tunteen liemeen.

Tiedätkö, veliseni,
mitä teki mies,
joka pantiin maailmaa rakentamaan?

Hän veisasi aariaa kukonlaulun nuottiin,
istui pankolla
ja antoi isäntänsä yksinään
kylvää kalliot kohdalleen
ja puhallella pilviä taivaalle.
LUONTOON

Nyt minä tulen
niinkuin rippiä tekemään.
Niinkuin ainoan lunastajan luokse tullaan.

Nöyränä köyhyydestä
omistamatta mitään tyhjää enempää.

Nääntyneenä kaipauksesta,
joka sydäntäni kalvoi
kaikkina niinä päivinä ja öinä,
jotka minä vietin kaukana sinusta
vieraista ovista astuen sisään ja ulos.

Nälästä sinertävin huulin
syötyäni vierailta pöydiltä laihaa leipää.

Kylmästä värisevänä
varastettuani vierailta liesiltä viluista tulta.

Mieli mustaksi noettuneena
ilottomuudesta,
oltuani erossa sinun auringostasi.

Niin minä tulen
rikollisena rippiä tekemään.
- Mutta sinä otat minut vastaan
niinkuin äiti ainoan lapsensa.
LAULU KESÄILLASSA

Maa viileydellä ja tuoksulla siunataan.
Ahoaukeilla suolaheinästä punervilla
on vaientunut siritys heinäsirkkain.
Joku paimen jossakin kutsuu karjojaan
ja kaiku vastaa vuorilla kaukaisilla.

Viel' aurinko, lännen ruhtinas, sätein kirkkain
punas akkunat äsken ja puut sekä portinpatsaat.
- On tuokion päästä jo sammunut silmä sen,
joka hetki se veristyy yhä himmeten.
Avaruudessa kuin surusaattona pilviratsaat
käy tummina, verkalleen, tulenliekki-harjoin.

Veet tyyntyen odottaa syvin, selvin varjoin.
Käy tuuli vielä leyhkinä lyhkäisinä,
pian rinnemetsiin uupuen lennostaan.
Pajut rannalla muistelevat salamyhkäisinä,
mitä laine kertoa ties kotarantaa kaartain
meren kaukaisimmilta ääriltä tullessaan.

Syvä rauha ja hartaus käy joka kukkulan saartain,
meren yllekin laskeutuin sekä laaksoihin.
Hedelmöittävä on jo sen siunaus hiljaisin.
Tätä onnea kaipasi helteen hetkinä maa,
joka taivasta päin ilouhrina suitsuttaa
nyt kaste-rukouksia parmahiltaan.

Näin tuntenut et sinä ennen milloinkaan,
miten rauha ja hartaus käy yli kaiken maan.
Pois huulilta kuolee nyt joka kysymys,
syvin kieles on pyhä äänetipysymys:
mitä ennen ei, nyt silmäsi näkevät.

Kuin ois ajan, luonnon keskipiste tässä.
Kuin ois mua liki, kuin sydäntä kiertämässä
suvet menneet kaikki, myös menemättömät.
VUOREN VANHUS

Sammalvuoteelle majani nurkkaan,
aamun rientäessä rinnettä alas,
minä jään kuuntelemaan pakenevaa hiljaisuutta,
jolla on kätköissään
kaikkien salaisuuksien avain.

Ei ole olemassa muuta kuin hiljaisuus.
Kaikella muulla on rajansa.
Kaikella muulla on alkunsa ja loppunsa.
Kaiken muun voi ymmärtää.

Minä olen rakentanut majani vuorelle
ollakseni turvassa ihmisiltä,
jotka alinomaa rikkovat hiljaisuutta vastaan.

Auringottomina hetkinä
minä tapaan istua oveni edessä
hiljaisuutta ihmettelemässä.
Joinakin iltoina
on se huhuillut huipulta huipulle
ja opettanut minulle paljon viisautta.

Useina öinä
ilmoitti se minulle unessa itsensä.
Mutta sarastuksen ensimmäisenä hetkenä
se jo levitti siipensä ja pakeni,
ennenkuin ennätin oppia sitä ymmärtämään.

Ei ole kuitenkaan kauan kestävä,
ennenkuin se ainiaaksi asettuu majaani
ja ilmoittaa minulle viimeisen ihmeensä.
Hämmästykää silloin, ihmiset,
sillä minä olen sanova teille salaisuuksia,
joita jumalatkin vapisevat!
PÄÄSIÄISYö

Tuhat yötä ja nöyrin sydämin
Sinun merkkiäs vuotimme, Ylhäisin.

Suur ollut on mielemme ahdistus.
Monet kerrat voitti jo uupumus,
kun näännytti helle ja rakeet löi,
maanpiiriä pimeys ympäröi,
rikos siitteli sirkkalaumojaan,
viha ruttona saastutti kaiken maan.

Mut tuskan hetkinä kuitenkin
Sinun armoos luottaen, Ylhäisin,
Sua vartoen omme valvoneet,
Sinun tähteäs taivaalta etsineet.

Me vyötimme uskolla kupehet,
sydän-ovemme pihtipieliset
veren lämpimän kaipuulla pirskottain.
- Nyt antaos, Jahve, sun merkkis vain.

Viel' ei Sinun tähtesi yössämme näy.
Mut tiedämme: ihmeenä ilmi se käy.
Tämä yö kova on Sinun kostosi yö,
vavistuksella Pharaon huoneen se lyö;
kenen nähdään nukkuvan vuoteessaan,
totisesti ei vältä se tuomiotaan;
ken soi vihan mieltänsä saastuttaa,
hänet nielee liekkejä suitseva maa;
oman voimansa tunnosta korska ken on,
tänä yönä hän tuiki on voimaton.

- Mut valvojat hartaat, hiljaiset
ja, joilla on nöyrät sydämet,
tänä yönä ne matkaan kutsutaan
ja ihmisen kruunulla kruunataan.
NIIN MONI HEISTÄ

Niin moni heistä, jotka milloinkaan
ei kärsimystä tulleet tuntemaan,
niin moni heistä vaikertaen kulki.

Mut moni heistä, joilla tuska vaan
ja orjantappurat on osanaan,
ei sitä muille kuuluttanut julki,

vaan moni heistä hymy huulillaan
on käynyt kärsimyksenpolkuaan,
- he tuskan mykkään sydämeensä sulki.
SYDÄMET

Vaikenevat sydämet
turhan melun tähden.
Mies miestä vastaan
saaliin nähden.

Jäätyvät sydämet
lämpöä vailla.
Kuka voi hehkua
auringon lailla?

Kuka voi jäässäkin
syttyä paloon?
Sysimustat sydämet
vihkiä valoon?

Etsiä taivaalta
eksyneen tähden?
Kuka voi ruokkia
nälkää nähden?

Itkevät sydämet
kuollutta lastaan.
Kuka veisi ihmisen
ihmistä vastaan?
MUISTIKIRJAAN

Kuin lehti, jota tuuli lennättää,
niin kalpeaks ja kuihtuvaksi jää
jok'ainut sana, kirjoitettu tähän.
Ja sill' on sulle sanomista vähän.
On mykkänä se unohtuva pois
kuin sit' ei koskaan kirjoitettu ois.

Jos ehkä kirjoittikin rivin, kaks,
jäi vieras sulle sentään vierahaks.
Ja sanoja et kaipaa ystävältä.
Saat katseen kaikki ymmärtävän hältä;
se katse sanaton jää unelmiis
ja kieliin sydämes ja kyyneliis.
NUOREMMALLENI

Niin tulvehtii veri suonissas
kuin mahla maan kevätaikaan puussa,
ja päivä päivältä sielustas
kuvat nousee kuin kukat toukokuussa.

Tarun haltijattaret kruunupäät
kuin auki löis lumolinnan ukset
yhä uusia ihmeitä tielläs näät,
unes luo yhä uudet kangastukset.

Suven leikkiä sun elos ollut on,
kevättaivaan kuultoa, kimmellystä,
sädesäihkyä äitimme auringon.
- Et tuntenut outoa väristystä,
joka kunkin ihmisen yllättää,
sydänyönä varkahin hiipii rintaan,
kun ihminen etsii eikä nää
tien varrelle jäänyttä kallehintaan.

Käyt hetkessä vieraaks itselles
välähdyksenä sun oman sielus nähden.
Hätäläppänä lyö sinun sydämes
yön, tyhjyyden, elos turhan tähden.

Ole mies, veli. Muista: ankkurin
kukin heittänyt on saman rannikon luona.
Moni hukkui, mut moni voittikin,
moni ihminen syntyi hetkenä tuona.
PIENI SANA

Ken mulle lausuikaan sanan pienen sen.
En muuta kuullut, muuta en muistaa voi.
Mut niinkuin vinha tuulenpyörre
kauas se kiidätti sydämeni.

Vei laaksoon siniseen, yli vuorijään,
vei halki merten kuohujen huimimpain,
vei suutelemaan otsaa taivaan
tuskassa polttavan kaipauksen.

Ken mulle lausuikaan sanan pienen sen.
En muuta kuullut, muuta en muistaa voi.
Mut niinkuin ylimmäisin tähti
lentänyt ois ohi sydämeni.
ONNI

Se tulee niinkuin kuiskaus,
joka sähkönä värähtää jäsenestä jäseneen.
Se on kohta niinkuin huikaisevan kirkas sävel,
joka polttavana riemuna imeytyy vereen.
Sydämen ovelle tullessaan
se kumahtaa kuin portinkolkutin.
Kynnyksen yli se astuu kaikuvin askelin.

Ja samassa joku,
joka siellä sisällä istui ja odotti,
vavahtaa niinkuin täyttymyksen edessä
ja sytyttää kaikki kynttilät palamaan
ja panee piikansa
vieraalle verhoksi kutomaan
sinisintä silkkiä
aavistusten arimmista rihmoista.
Toisen se lähettää
tuliaismaljaan tyhjentämään
kaiken keväisenä mahlana kertyneen
ihmeellisen ikävän,
kolmannen käskee
kaikkia ilon käkiä kukuttamaan.

Mutta itse se on kynnysalla vastassa,
syleilyvalmiina käsivarret.
Tulijan se taluttaa sisimpään saliinsa
varta vasten varatulle istuimelle.

Ja jokainen askel
jää vuosia kimmeltämään
kultaisena täplänä.

Kaunis Saksa 1924
Johann Wolfgang von Goethe
PROMETHEUS

Taivahas peitä, Zeus,
sumupilvihin
ja voimaasi niinkuin poika,
joka ohdakkeita katkoo,
koe tammihin ja vuorten huippuihin.
Siten järkytä sentään
et maatani minun,
et majaani minun, jot' et kattanut sinä,
et liettäni minun,
jonka loimotuksen
kademielin näet.

En auringon alla tunne
kurjempaa kuin te, jumalat!
Niukasti ruokitte
uhriveroilla,
rukousten hengellä
majesteettianne
ja nääntyisitte nälkään,
elleivät lapset ja kerjurit
houkkina toivois vielä.
Kun olin lapsi
enkä tietänyt kättäni pitemmälle,
eksynyt katseeni kääntyi
päivän puoleen, kuin olis siellä
itkuni kuuleva korva,
sydän kuin minun,
joka ahdistettua säälii.

Kuka auttoi mua
titaanien väkivaltaa vastaan?
Kuka kuolosta pelasti minut
ja orjuudesta?
Tätä kaikkea etkö sä itse tehnyt,
pyhä, hehkuva sydän?
Ja nuorena, hyvänä, petettynä
kiitosta hehkunut etkö
pilvissä-nukkujalle?

Sua kunnioittaa? Miksi?
Liensitkö koskaan tuskia
raskautetun?

Pyyhitkö koskaan kyyneltä
ahdistetun?
Minust' eikö takonut miestä
kaikkivaltias aika,
iankaikkinen kohtalo myös,
minun herrani, Zeus, ja sinun?
Luuletko ehkä:
mun pitäisi elämää vihata,
erämaahan paeta,
kun eivät kaikki
unelmat kypsyneet?

Tässä istun, teen ihmisiä
oman kuvani mukaan,
suvun kaltaiseni,
kärsimään, itkemään,
nauttimaan, riemuitsemaan,
sua ylenkatsomaan
kuin minä!
ARMAAN LUONA

Sua aattelen, kun päivän kimmelteessä
nään aavat veet.
Sua aattelen, kun kuultaa lähteen veessä
kuun kujanteet.

Sun näen tomun kohotessa tiellä.
Sun yhä nään,
kun vaeltaja vaivoin kulkee siellä
yön pimeään.

Sua kuuntelen, kun laine rannan kehtoon
kohisten käy.
Saan usein ääntäs kuuntelemaan lehtoon,
kun hiljentäy.

Oon luonas sun; pois kauaskin jos lähdet,
jäät lähellein.
Jo päivä painuu, kohta syttyy tähdet.
Käy vierellein!
Friedrich Hölderlin
HYPERIONIN KOHTALOLAULU

Ylhäällä valossa kuljette
vienoilla kentillä, henget autuaat!
Jumal-ilmat väikkyvät
koskevat otsaanne hiljaa
niinkuin soittajan sormet
kieliä pyhiä.

Vailla kohtaloa,
lailla nukkuvan rintalapsen
henkivät taivahiset,
puhtaina säilyneet
uJoJen nuppuJen suojassa.
Henkensä heidän
iäti kukkiva on,
ja silmien autuaitten
syvä katse tulvii
iankaikkista, hiljaista kirkkautta.

Mutta ei meille missään
rauhan sijaa suotu.
Kärsivät ihmiset
hukkuvat, putoavat
suin päin, sokkoina hetkestä
toiseen hetkeen
kuin vesi putoaa kallionkieleltä
kallionkielelle
tuntemattoman syliin.
ILLASSA

Jo laske, armas aurinko. Tunteneet
he eivät sua, palvoen pyhyyttäs:
Sä oothan siivin vaivattomin
raskautettujen yli noussut.

Mä nousus, laskus näin, Valo, lempeät,
tää silmä sinut ymmärsi, ihanin!
Mä opin suuren palvomisen:
joi sydän lääkettä Diotiman.

Sua, taivaan sanansaattaja, kuuntelen,
sua, Diotima! Rakkaus, luotas sun
päin päivän kultaa silmä tämä
kiittäen kääntyi! Ja iloisemmin

nyt solisivat lähtehet, kukkien
ol' ihanampi, armaampi hengitys,
ja kultapilvist' alas satoi
siunaus eetterin, niinkuin hymy.
Joseph von Eichendorff
KAKSI RUNOA SIKERMÄSTÄ "LAPSENI KUOLTUA"

Kevätvälkkeessä ulkona leikkii lapsonen.
Sata seikkaa nähtävää, kukin riemüun johtaa:
joet virtaavat, kedot laajat hohtaa.
Näki illan katsovan takaa lehmusten.
Kuvat kauniit kaikki se katse himmentää.
Ylt'ympäri kaikki niin äänettömäks jää.
Ja on kuin laaksoissa nyt sävel hiljaa soisi,
kuin maanpiirin tään ikävällä se vyöttää voisi;
värit kuihtuvat, kaikki on kelmeää.

Laps hämmästyy: mitä onkaa tää?
Uni ruohojen soitossa nyt hänet yllättää;
käsin kylmin kukkaset koskevat sydämeen,
hymyhuulin hän nääntyy tuskaan suloiseen.
Pyhä, kaunis maa, emo kalpea, hiljainen
suo pienelle suuta ja vie liki sydäntään,
ei koskaan päästä hänt' enää sylistään,
tilan laatii lapselle pehmeän, lämpöisen
luo kukkien, sammalen. -

"Isä, äiti, miks tähteni itkettekään?
Olen saapunut puistoon kimmeltävään;
suur' on se ja laaja ja ihmeellinen,
helo täällä on kukkien kultaisten,
somat lapset lentävät, siipiä väikkyy
joka suunnalla, lauluja ilma läikkyy. -
Kevätpäiviltä mulle ne tuttuja on,
ne lens yli laaksojen, vuoriston,
ne taivaalta huuteli hilpein suin
alas puistoon, jossa mä uneksuin. -
Ja keskellä kukkien kuultavaisten
käy kaunein parvesta kaikkien naisten,
käy kaunis lapsonen rinnoillaan. -
Soperrella en saata, en itkeä saata,
minä laulan vain, minä en voi laata,
yhä riemulla katselen vaan."

Lyö tornikello jossain,
ja yö on pohjaton,
niin himmeä on lamppu.
Sun vuotees valmis on.

Ylt' ympärillä talon
käy tuulet valittain.
Siell' istumme me yksin
ja kuuntelemme vain.

On kuin sun täytyis tulla
ja oveen koputtaa,
kuin eksyksistä lapsi
taas taaton luokse saa.

Me hupsut, hupsut raukat!
Yön tuska ankarin
meit' yhä harhaan johtaa -
sä pääsit kotihin.
Ludwig Uhland
HYVÄ YSTÄVÄ

Oli ystävä mulla kerran,
oli parhain päällä maan.
Kun rummut soi sotateillä,
sama ain' oli tahti meillä,
hänen astuin rinnallaan.

Tuli lentäen luoti jostain
mun, sunko se kutsuu pois?
Hänet vihki se rauhaan suureen;
hän vaipui jalkaini juureen
kuin itsestäin osa ois.

Käden kurkoittaa hän mulle,
kun tähtään pyssylläin.
En voi minä kättäni antaa;
päin ikuisen rauhan rantaa
käy, ystävä, viereltäin!
KIEVARIN TYTÄR

Jano kulkureill' oli. Poikettiin
siis Reinin varrella kievariin.

"Hoi, muori, on olves oivaa, vai -?
Tytär myöskin sulla on kaunis kai?"

"Olut, viini on mainio kerrassaan,
tytär ainoa nukkuu paareillaan."

Ja muori kulkurit nuoret nuo
vie tyttären mustan arkun luo.

Hikiliinaa heist' eräs kohottaa
ja katsoo, mies surun-synkäks saa:

"Ah, päivästä tästä, jos kuollut et ois,
sua rakastamatta en olla vois!"

Pani toinen liinan paikoilleen
ja purskahti itkuun hiljaiseen:

"Voi, armas, että sä kuolitkin!
Sua monta vuotta jo rakastin."

Mut kolmas ja nuorin kulkuri tuo,
hän on kalpea, neidolle suuta suo:

"Rakas ollut oot, rakas vieläkin,
iankaikkisuudessa rakkahin."
ROUVA SURU

Iloss' onnen päivien kirkkaimpain
elo kävi kuin hyttystanssi vain.
Monet ystäävät mull' oli rakkahat,
kuin veljet he kanssani jakoivat
niin pöytäni parhaat herkut
kuin markkanikin, nämä serkut.

On onni ja viini haihtunut,
ovat poissa ystävät kaivatut;
jo sammui päivänpaistehet,
ovat hyttystanssit kuollehet.
Pois häipyvät hyttyset, veikot.
kun tulevat murheen peikot.

Yön tuulet nurkissani soi,
Suru vuodettani vartioi.
Näen hällä viitan valkean,
yömyssyn ja nuuskarasian;
se narisee hirveästi,
Suru nyökkää ilkeästi.

Minä unta näin: tuli takaisin
taas onneni päivin keväisin,
tuli ystävät, hyttystanssi, oi -
naris silloin rasia - hitto soi!
Unet eivät kimmellä enää -
Suru-vanhus niistää nenää.
Heinrich Heine
YLöSNOUSEMUSPÄIVÄNÄ

Ah armahin, kun jo arkussas
sinä pimeässä nukut,
minä astuva oon alas hautahas,
minun hyväilyihini hukut.

Sinun huulias hulluna suutelen,
tomu kylmä ja mykkä sinä!
Minä nauran ja itken ja vapisen,
tomu koht' olen myöskin minä.

Sydänyöllä kun nurmen nukkujain
käy karkelo ylitse hautain,
me kaksi, me jäämme multaan vain
ja väliin samojen lautain.

Ja kun tuomiopäivänä kutsutaan
kaikk' kuollehet mättähistään,
sylityksin me jäämme nukkumaan.
Me piittaisimmeko mistään!
Paul Heyse
MAAILMANARVOITUS

Niin usein, äkkiä kun kasvos näät,
sä kuvastimeen tuijottamaan jäät,
et tunne enää omaa itseäs,
vain hieroglyyfit puhuu silmistäs.
Sä kysyt, ken hän on, mies vieras tää,
siks kunnes kauhu sinut yllättää
ja yksinäisen sielus arvoitus
pois karkoittaa sun tyhjän uinailus.

Kun nyt näät hiekkajyvän, lehden, puun
tai tomun auringossa, seikan muun,
käy tuska polttava sun sieluhus:
sun iki saartaa vieras kaikkeus,
ja iäti on vastaukseton
tää vanha kysymys: mit' on, mik' on;
ja arvoitus tään elon, elämäs
on kouristava sinun sydäntäs.
Friedrich Nietzsche
YKSINÄINEN

Ah, levoton
varisten kirku-lento yli maan:
pian talvi on -
se miekkonen, ken viel' on - kotonaan!

Nyt kivetyt
ja katsot taakses: palata jos vois!
Miks lähtenyt
oot tänne, narri, talven alta pois?

On elo tää
vain portti sadan kylmän erämaan!
ken menettää,
min menetit, ei lepää lennostaan.

Nyt eessäs, mies,
on talvi-vaellus. Kuin savun tie,
myös sinun ties
kautt' yhä kylmenevän taivaan vie.

Siks rääkyvä
sä laula laulus, lintu erämaan! -
ja kipeä
sun sielus, narri, kätke ilkuntaan!

Ah, levoton
varisten kirku-lento yli maan:
pian talvi on -
voi sitä, jok' on poissa kotoaan.
Carl Spitteler
ISÄ

Mä kera kumppaneiden pelotonten
unessa elonmeren yli kuljin.
Yön pimeässä kotiin saavuttiin.
Ja rihlapyssyin toiset vartioimaan
jäi ääreen kirkkomaan. Muut hevosia
läks hankkimaan. Mut isän haudan ääreen
mä yksin hiivin. Ahdistavin kiirein,
mi salpas hengitystä, lapioin.
Mä kaivoin, kaivoin. Lapioni painui
maan poveen pohjattomaan. Turhaan. "Isä",
mä huusin, maahan vaipuin, "tää on poikas!
Jo ratsut odottaa! Nyt ylös! Pakoon!"

Yht'äkkiä hän seisoi vieressäni;
niin ilmettynä, kuin ei kuollut oiskaan.
Vain hiukan väsyneenä. Käden pisti
hän kainalooni; silmät umpeen jäivät,
ja kieli niinkuin uness' soperteli.

Hänt' autoin satulaan. Ja kun me nyt
pois nelistimme mielin toivorikkain,
suursodan, rauhan, myöskin kaiken muun,
mit' oli tapahtunut siitä päivin,
mä hälle kuvasin. Hän ilostui
ja usein päätä nyökkäs hymysuin.

Mut pian hän jo horjuu satulassaan,
pää painuu, kädet tukikohtaa etsii.
Ja nyt hän valkopartaa ravistaa
ja sitten soinnittomin äänin kuiskaa:
"En jaksa enää. Tahdon levähtää.

Ja kun nyt autoin hänet satulasta,
näin äkkiä, häll' että paidan alla
ol' avohaava, joka rintaa söi.
Hän oli sisält' ontto, aivankuin
ei ihon alla luuta, lihaa oiskaan.

Nyt tiesin: häntä pelastais en koskaan.

Ja onko, onkohan
sun sanas jokainen
niin suora, vilpitön
kuin suussa lapsen sen?
Otto Julius Bierbaum
YöN HETKIN HILJAISIN

Yön hetkin hiljaisin,
kun tuskin hengitän,
kun nousee sirppi kuun
maan yli himmeän,

kun äänetöntä on
ja tyyntä mielessäin,
- mä maahan lapsuuden
taas seuraan sydäntäin.

Nään, kuinka paapersin
mä pienin saappahin,
mä lapsensilmät nään
ja pienet kädetkin

ja kuulen äänen myös
niin kirkkaan, selkeän.
Niin mietin alla päin
mä teitä elämän:

Ah ootko, ootkohan
sä käynyt kaikki ties
niin puhtain saappahin
kuin kulki pikkumies:

Ja voitko, voitkohan
nyt luoda katsehes
niin suoraan aurinkoon
kuin lapsensilmines?

Mä vaiti tuijotan
kuun kalvaan sirppihin.
Mun surun-raskast' on
yön hetkin hiljaisin.
Detlev von Liliencron
ERÄÄLLE VAINAJALLE

Ah, eläisitpä!
Parvet varisten,
jotk' ympäröivät mua joka tiellä,
pois pakenivat, kyyhkys nähtyään,
sun ilomieles kyyhkyt valkoiset.
Ah, eläisitpä!
Kylmä, raskas maa
nyt peittää arkkuas, sun vangiten.
Jos nyt mä kotiis käyn, et ole siellä.
Taas tapaammeko?
Mit' on tapaaminen,
jos silloin hoosiannaa lauletaan
enk' enää nauruasi kuulla voi,
sun nauruas, sun ääntäs lohduttavaa:

On päivä kaunis. Miss' on metsästäjä?
Hei, ota kaapistasi lefaucheux,
mies matkaan, peltokanat odottaa.
Mut pyökkimetsään poiketa et saa,
et jäädä sammalikkoon uneksimaan.
Pois hajamielisyys, ja silmät auki -
sais penu hävetä sun puolestas.
Hiis vieköön tänään kaikki urkurit:
jos urun ääntä kaukaa tuuli kantais,
en varmaan yhtään kanaa nähdä sais.
Mut nummi ruskea on hiljainen,
sen taika sinut kiehtoo kumminkin.

Tän' iltana me syömme hernerokkaa,
margoo jo vuottaa huonelämpimässä;
siis nälkä mukaan, hyvä tuuli myös.
Sä luet sitten lempilyyrikkojas.
Jos tahdot, flyygelistä manataan
Brahms, Robert Franz ja Schumann seuranpitoon
Mut afääreistä emme puhu tänään.

Oi pyhä taivas, ei voi uskovaises
kuin pirut elää vain sun mannallas.
Mut kaikki järjestyy.
Viel' eräs seikka:
mä täytin lasis kelpo konjakilla;
vie terveisiä nummelle ja metsään,
äl' anna velkataakan mieltäs painaa.
Mä sillä välin vahdin keifflössä,
niin ettei pääse piispa rokkapataan.

Ah, eläisitpä!
Parvet varisten,
jotk' ympäröivät mua joka tiellä,
pois pakenivat, kyyhkys nähtyään,
sun ilomieles kyyhkyt valkoiset.
Ah, eläisitpä!
ENNEN HÄLINÄÄ

Kas tuolla tekee varhais-nousuaan
jo aurinko; on aamu huuruava.
Oon kaupungin mä uni-viimeisilleen
jo kauas selän taakse jättänyt.
Ken tuohon ojaan nukkumaan on käynyt?
Mies, talonpoika, hiukan liian päissään,
yöks ohdakkeitten alle tupertunut.
Ja ojast' esiin pistää polvi vasen,
suu auki kuorsaa siinä, ruokoton.

Nyt ohi taas - jo lakkas kuorsaus.
Mut mik' on tuolla luona virstanpatsaan?
Pien' valkokarva bolognalaiskoira,
joll' ovat punertavat korvannenät;
voi miten onkin multaan ryvettynyt.
Kuink' on se tänne tullut, kysyn turhaan.
Se Minna-tädin lemmityinen lie?
Bijounsa ilot jospa tuntis hän:
nyt uutterasti penkoo kuonollaan
se erään kuolleen ketun jäännöksiä.
Mä lähestyn, ja etukäpälänsä
se nostaa silloin haaskan vatsan yli,
pään taivuttaa ja katsoo yrmeästi;
sen koko ruumis pysyy liikkumatta,
vain silmillään se seuraa kulkuain.
Nyt ohi taas - on kaikki rauhallista.
Kuin syöpynyt ois tuohon aurankärkeen,
niin päivänkuvajainen siinä palaa.
Ens ääni kaikuu, leirialueelta,
min parin mailin päästä eroitan.
Ja rummut pärisevät hiljaa, hiljaa,
ja torvet: ettekö - nyt ole - kyllin -
jo nukku - - - neet.

Tie, jota pitkin ripeästi astun,
vie ihan luotisuoraan eteenpäin.
Viel' aikaa neljännes, kun nähdä voin,
ett' edessäni, päässä pitkän tien
on piste, joka yhä kasvaa, kasvaa.

Hurraa! Hän on se, hän! Hurraa, hurraa!
Nyt otan nopeasti nenäliinan
ja liehutan, myös hänen kädessään
nyt liina on; se mua rohkaisee.
Kävelykepin nenään lipun sidon,
hän päivänvarjon varteen vuorostaan.
Nyt huimaa huiskutusta, pyöritystä
kuin vallan kyyhkysiä säikytellen.
Ja yhä rummutetaan: herätkää;
soi torvet: ettekö - nyt ole - kyllin -
jo nukku - - - neet.

Mik' odotuksen ilo polttikaan
mun kasvojani, salpas hengitystä,
löi sydän haljetakseen, rinta paisui.

Nyt äänenkuuluvissa oomme, silloin -
niin kummallista: miks' ei kiirett' enää?
Me ujostummeko? On hänen poskillaan
kuin pilven varjo vieno punastus.
Nyt hymyää hän. Taakse, oikealle
pää hiukan taipuu; niin, ja silloin, silloin -

Nyt ovat rummut, torvet vaienneet -
kuin luostari, min munkit hylkäsivät,
niin aamu hiljainen ja pyhä on.
SUURESSA KAUPUNGISSA

Ui ohitseni merta kaupungin
nyt tuo, jo tämä, toinen toisen jälkeen.
Vain katse silmihin, ja ohi taas.
Ja posetiivin soitto soi.

Ui ohitseni merta tyhjyyden
nyt tuo, jo tämä, pisar toisen jälkeen.
Vain katse arkkuhun, ja ohi taas.
Ja posetiivin soitto soi.

Ui ruumissaatto merta kaupungin.
Tuon, tään se kohtaan, toisen toisen jälkeen.
Vain katse arkkuhuni, ohi taas.
Ja posetiivin soitto soi.
VIIMEINEN TAHTO

Mun ratsuni!
Mulle se tuokaa!
Suin vaahtoavin ja kupein värisevin.
Viha polttaa päätäni mun, ja silmä palaa.
Mulle jo tuokaa
mun ratsuni!

Nyt seuratkaa!
Välkkyvin miekoin!
Sotatorvien äänet, sotahuudot kuulen.
Savun, hurmevirtoja nään, savun nään ja liekit.
Välkkyvin miekoin
nyt seuratkaa!

Hei, voittohon!
Vapise, tanner!
Haju ruudin ja ruumiit. Eespäin järkkymättä.
Päin tulta käytävä on, kun liput liehuu.
Vapise, tanner!
Hei, voittohon!

Nyt kuolla voin!
Vihamies on lyöty!
Osu rintaani, luoti! Silmä riemuun murtuu:
mun maani voittanut on! Se elää, elää!
Vihamies on lyöty!
Nyt kuolla voin!
Richard Dehmel
MERENKÄYNTIÄ

Niin vielä kerran! Sumuss' ulapan:
löi, läiski purje, huudot kajahtivat,
näin keulan eessä aallon korkean,
sun hätääs polveni mun vapisivat,
mut kasvos viel' on uljaat, kiviset.

Näin vielä kerran uhman silmien,
kuin liekin hiustesi hulmuavan,
mut ääni vieri yli aaltojen
kuin itku, nyyhke lapsen valittavan -
nyt mua torju et:

Sun tukkas kostea mun peitti huuliain,
mun käteni sun olkapäätäs peitti,
ol' yhä suloisempi hurma suudelmain,
kun ryöppy huulillemme suolaa heitti -
ma huusin ääneen, huusin riemuain.

Niin vielä kerran! Miks niin kylmenet,
sun oisko pelko rannatonta merta!
Sen ruoska lämmittää! Miks joudu et!
Niin sumun halki, armas, vielä kerta
taa ulappain!
Hermann Hesse
MUSTA RITARI

Mä voitin, vaiti ratsuain
nyt ohjaan jälkeen turnajaisten.
Teen syvän kumarruksen eessä naisten.
Ei kukaan vastaa huiskuttain.

Kun laulun, harpun säveleet
niin tummat ovat, tuskan-syvät.
Jäävät harppuniekat vaiti ja hämmästyvät.
Mutta naiset ovat paenneet.

Mun musta vaakunani tää
on koristettu seppeleillä;
ne on saatu sadan voiton teillä.
Mutta minne lemmen seppel jää?

Kun vihdoin kuljen kuoleman teitä,
ritarit, laulajat paareillein
käy laakerilehvin ja jasmiinein.
Mutta hautaani ei ruusut peitä.
Hugo von Hofmannsthal
ELÄMYS

Jo täynnä hämyn utu-hopeaa
ol' laakso - pilvistä kuin vuotaneet
ois säteet kuun. Ei ollut vielä yö.
Ja tumman laakson utu-hopeassa
mun hämärtyvät aatokseni häilyi,
pois elämästä hiljaa vajosin
mä mereen huokuvaan ja kuultavaiseen.
Ja monet ihmeelliset kukat näin,
ah, tumman-hehkuvaisin terälehdin.

Näin kasvitiheikön, sen takaa tulvi
kuin lämmin virta valon keltajuova.
Ja aaltoileva soitto kaiken täytti
niin alakuloisena. Tiesin tämän,
vaikk' en mä käsittänyt, tiesin sentään:
tää kuolo on. Se muuttui säveleeksi,
mi ikävöi ja tummaan hehkuun syttyy,
tuo alakuloisuuden sisar.

Kummallista!
Mun sielussani hiljaa itki, itki
nimetön kotikaipuu elon luokse
kuin itkee mies, min illan tullen laiva
vie purjein keltaisin ja mahtavin
veen tummansinertävää siltaa pitkin
ohitse kotikaupungin. Ja hän,
hän näkee kadut, suihkukaivojen
hän kuulee solinan ja tuoksut tuntee
myös sireenien; itsensä hän näkee
veen partahalla lasna, lapsensilmin,
jotk' ovat pelokkaat ja itkuvalmiit,
hän näkee valon omast' ikkunastaan -
mut suuri laiva liukuu hiljaa pois
veen tummansinertävää siltaa pitkin
niin oudoin, keltaisin ja suurin purjein.
Otto Erich Hartleben
SEIKKAILIJA

Maa täss' on. Pursi takaisin. He tietäkööt:
nyt valtakuntaani mä olen astunut
ja palaan ruhtinaana - tai en ensinkään.
Miks viipyvät he? Yksin minut jättäkööt,
on mulla kelpo miekka myötä, ratsu myös,
maan vieraan pojat pestaan joukkohoni nyt. -
Hyvästi - viekas meri jääköön selän taa -
jo eikö linnat tuolla siinnä silmihin
ja muurit, pystytetyt turvaks raukkojen,
jo etkö silmä, vihollistas kaukaa nää!

Mä ratsastan ja kavioihin kalahtaa
pääkallot, lahot luut - ne pelätiksi kai
on siroitellut polulleni sallimus?
Ne murskaa, päistärikkö, yli niiden käy:
he ovat heikot olleet - siksi kaatuneet!
KUIHTUNUT LEHTI

Näin hänen kiharoillaan lehden kuihtuneen,
kun kerran viimeisen mä hänen rinnallaan
vuort' alas astuin. Mulle ilon salaisen
tuon tumman hiusparven tumma lehti toi,
tuo mykkä todistaja hurman nautitun.
Tään onnen tähden hiljaa naurain astelin,
kun paisuvainen humu puiden yli sous.

Ja vielä ennen ensimmäistä taloa
tuon tumman lehden hänen päästään varastin,
Ja kun nyt katsoin noihin silmiin suloisiin,
joiss' oli taas jo katse kainon-siveä,
hän loi ne silmihini: mitä otitkaan?

Mä lehden näytin. - Veren aallon hämärän
näin käyvän yli viatonten kasvojen.
Mut äkkiä hän syttyi haluun palavaan -
nuo väris huulet avoimet, ja rutosti
nyt kuuman antautumishehkun salama
mun iski sydämeeni, lamautti sen!
Vein vavahtaen pienen käden huulillein
ja kerran viimeisen mä sitä suutelin
kun paisuvainen humu puiden yli sous.
LAULU ELÄMÄSTÄ

Suuri ja rikas on elämä,
ikuisten jumalten lahja meille,
hymyrikasta hyvyyttä täynnä,
kuolevaisille meille, riemuun kutsutuille.

Mutta köyhä on ihmisen sydän!
Pian se kieltää, unohtaa tuleentuvan sadon.
Yhäti tyhjin käsin
istuu kerjuri katujen tomussa,
ja kuitenkin kumisevat vaunujen pyörät,
kun kirkas onni ohitse ajaa.
Frank Wedekind
LAULU LAPSIPARASTA ELI PARHAITEN NAURAA JOKA VIIMEKSI NAURAA

Ol' orpolapsi, sokeat
joll' oli silmät molemmat,
voi, silmät molemmat;
mies muudan vielä, onneton,
jok' aivan umpikuuro on,
jok' umpikuuro on.
Ja yhtä matkaa kulki nuo,
laps umpisilmä, ukko tuo,
miesparka vanha, kuuro tuo.

Sai heitä vastaan kontaten
pien' eukko rujo, vaivainen,
pien' eukko vaivainen.
Miks hällä toista jalkaa ei?
Sen tapaturmass' auto vei,
se koko jalan vei.
Nyt kulkijoita kolme on:
laps, ukko, eukko jalaton,
tuo eukkorääsy jalaton.

Ja vuosin viisinkymmenin
yks piika viel' on puhtahin,
on neitsyt puhtahin.
Siks luoja hälle kosti kai:
hän pulskan huuliparran sai,
hän huuliparran sai.
Hän jäseneksi joukon tään
käy hartahasti pyrkimään:
Se parantaisi taudin tään!

Ja kulkukoira tiellä on,
sen suu on vallan hampaaton,
suu vallan hampaaton;
ei luuta purra voinut - kai
jo vatsa selkärankaan sai,
jo selkärankaan sai.
Niin seura uuden jäsenen
sai taaskin, puolikuollehen:
tään koiran kapitautisen.

Eli runoniekka puutteessaan,
mies valmis nälkäkuolemaan,
ah, nälkäkuolemaan.
Hän maksoi runon verellään,
ja hänt' ei tunne yksikään,
ei tunne yksikään.
Hän sairas on ja kurja; läks
siis kurjimpien ystäväks,
tuli koiran henkiystäväks.

Ja onneksensa, sillä hän
loi sitten kumman näytelmän,
loi kumman näytelmän.
Sen henkilöinä oli nuo:
laps orpo, umpisilmä tuo,
laps umpisilmä tuo,
mies kuuro, rampa eukkonen
ja neitsyt huulipartainen,
tuo hento, huulipartainen.

Ja vallan oikopäätä vaan
on kukin mestar' osassaan,
on mestar' osassaan.
Ja johtaja on nerokas:
tuo syyhyselkä koira, kas,
tuo syyhyselkä, kas.
Ja sensuuri on suopeaa,
ens' ilta menestyksen saa,
ja arvostelu kumartaa.

Ja kätten pauke lopu ei.
Ja kansa koiran kotiin vei,
sen vaunuin veti, hei!
Sai runoniekka eläkkeen,
ja kassa tuli tulvilleen
tään kumman kiertueen.
Kun Eurooppa sen nähdä sai,
se Amerikkaan lähti kai
ja Argentiinaan, Kiinaan kai.

Ja opetus on tästä tää:
vaikk' aina vamma vammaks jää,
tuo tuskaa viiltävää,
niin Runottaren sylihin
jää siitä onni kirkkahin,
vain onni kirkkahin.
Ja kostuu mieli, vatsa pien'
ja myöskin neitsyt saman tien
ja ihmiskunta saman tien.
Peter Altenberg
MITÄ HÄN VOI TEHDÄ HÄNEN TÄHTENSÄ?

Sun tähtes mitä tehdä voin?!?
Voin kävelyllä sinun viittaas kantaa -
voin kysyä, sä kuinka olet yösi nukkunut - -.
Kun sua vastustetaan, katseellani voin mä tietää antaa:

"Sä olet oikeassa, sinä vain!"
Jos poissa oot, voin olla sairas sekä alakuloinen - - - -
voin onnestani vavista, kun astut yli kynnyksen - -.
Voin teatterissa myös antaa kiikarini kätehesi
ja virkkaa kohteliaisuuden hänen tyttärestään isällesi.

Voin herkulliset mandariinit tuoda sulle.
Jo monet pikku palvelukset onnistuvat mulle.
Mut sydän sentään tyydy ei, se joka hetki kysyy noi
"Sun tähtes mitä tehdä voin?!?"
PELKO

Mä pelkään vuokses, Anna - - -.
Mut miksi pelkään, tiedä en,
vain pelkääväni tiedän.
Mä pelkään!
Kuin äidin valtaa pelko aiheeton,
he kaikki vielä iloiset ja terveet on - - -!
Ja niinkuin laivurikin pelkää, pelkää, pelkää,
kun huolettomin silmin vielä tähyävät
muut pilvetöntä taivasta ja tyyntä merenselkää
ja varoittajan viisaudelle hymähtävät.

Mä pelkään, niinkuin pelkää hän,
ken näkee rannan hiekkakunnahalla lasten leikkivän
ja tietää: vuoksi nousee, nielaisee nyt juuri - pakoon!
Mä pelkään, niinkuin pelkää mies,
ken tietää: riipun hirsipuussa kello seitsemän.
Niin, niin mä pelkään vuokses sun - - -
vuoks itseni: säoothan elämäni mun;
mut sinä omaa tietäs käyt, pois rinnaltain,
et pelkää ahdistavaa pelkoain,
sä syöksyt uuteen kohtaloon, käyt uutta elonrataa - -
vain kaste uusill' aamuteilläs on
mun kuolinhikeni, mi jalkais juureen sataa!
Carl Hauptmann
KALLIOÄÄNIÄ

(Originaalin pohjalla vapaasti muotoiltu)

Yö, yö...
Yöhön me vaivumme,
syöksymme kohti kallioseinää,
kuoleman kuiluja, hornannieluja.
Niinkuin heinää
jumalat niittävät sieluja.
Murha - murha on elämä,
turha, turha on elämä.
Äänet vyöryen soi
läpi yksinäisyyden,
äänet huutavat: voi!

Nyt kivi, kallio kylmä me olemme.
Kiveen hautasi meidät
harmaa aika.
Ah, hätähuutomme yöstä
nousta tohti,
ahnaan ampui nuolensa
kaipaus aamua kohti.
Ammoin jo lämmitti
aurinko meitä,
vuorilähteet
nuolivat jyrkänteitä -
mutta me kalliot
olemme kylmät ja kovat.
Vapahda... vapahda meidät!

Me nukumme...
Me nukumme...
Auringonsäteitten kutsuja kuulemme,
avaten kiviset huulemme
kurkoitamme ne valoon.
Maata me olemme,
maa, kova kivi on sukumme...
Olemme jälleen valossa nuoret,
haparoimme ilmaan.
Sen mitä kätkivät graniittikuoret,
kiviset nielut
syvälle, syvälle
unettomuuteen,
sen me nyt nostamme
aamuun uuteen.
Pimennostamme
nousevat nimeä vailla sielut.
Mikä on kiveä ollut,
pääsee kivestä irti.
Näkee taivasvalot,
nostaen sielukasvot
puhtaat ja jalot.
Max Dauthendey
SUN SILMÄS HILJAISET

Sun silmäs hiljaiset suo vuoteekseni.
Se paikka hiljaisin on maailmassa.

Sun katsees varjoon hyvä jäädä on.
Sun katsees hyvä on kuin vieno ilta.

Maan piiristä on pimeästä
vain yksi ainut askel taivaan porttiin.
Mun maani loppuu sinun silmissäsi.
SYVÄSS' ASTUMME HIEKASSA...

Syväss' astumme hiekassa, merta päin,
ja nääntyvin askelin, käsikkäin.
Kera käy meren henget hirveät.
Joka hetki me olemme pienemmät.

Lopuks pienen pieninä astutaan
meren pohjalla samaan simpukkaan;
siki-unessa kasvamme kirkkauteen
ihanast' ihanampahan, helminä veen.
HARMAAT ENKELIT

Harmaat enkelit kulkevat ympärilläni,
katsovat murheella sinua, sieluni,
seisovat hervottomin siivin
tuhkakummun ääressä, miettivät;
ulkona ja sisällä on ilta, sieluni.
Gustav Schüler
ILTA

Oi tule, ilta tullut on.
Me sitä kaipasimme niin.
Tuoss' on se nyt. Ja viitta yllä
se nojaa vanhaan poppeliin.

Nyt silmänsä se auki luo
ja katsoo, nyökkää, vallaton,
Yön silmät - sinun silmäs ovat,
ja huulet yön - sun huules on.
Franz Evers
NUORUUS

Oratuomen tuoksuvan alla -
kai tunnette paikan sen? -
nuor' paimenpoikanen siellä
luki aamusiunauksen.
Vei lampaansa laitumelle
yli aurinkoisen maan;
hänet nummella uuvutti helle
hän uneksi uniaan.

Oratuomen tuoksuvan alla -
kai tunnette paikan sen? -
nuor' paimentyttönen siellä
luki iltarukouksen.
Tuli nummelta tuulenhenki,
hänen suuteli hamettaan.
Ja kumpikin, kumpainenki
näki ensi uniaan.
Christian Morgenstern
LINTU SYNKKÄMIELI

Yli maailman lentää musta lintu,
kovin surullinen sen laulu on...
Ken kuulee sen, hän ei muuta kuule,
ken kuulee sen, hältä päättyvät päivät,
ei katsoa saata hän enää aurinkoon.

Joka sydänyö, joka sydänyö
se nukkuu sormilla Kuoleman.
Tämä hiljaa silittää sitä, sanoo sille:
"Nyt lennä, lintuni, taas! Nyt lennä, lintuni, taas!"
Ja huiluäänin se lentää yli maan.
METSÄN YöSSÄ

Metsän yössä kuljit polkuasi,
omaa jalkaas edes nähnyt et.
Pelon voitti tieto tunnossasi:
Ties johdattaa.

Tuhat tuskan ansaa matkallasi.
Mik' on päätös viimein? Vapiset.
Pelon voittaa tieto tunnossasi:
Ties johdattaa.
Rainer Maria Rilke
SYKSY

Ja lehdet putoo, kaukaa jostakin,
kuin taivaan puistikot ois lakastuneet;
nuo pienet kieltäjät, ne maahan hajoo.

Maan raskas pallo öissä kauas vajoo
pois tähtisikermästään etäisyyksihin.

Me kaikki vajoamme. Tämän käsi vajoo.
Ja katso: saman kaikessa ma nään.

Mut Eräs sentään pitää kaiken, mikä vajoo,
niin rajattoman lempeästi kädessään.
Alfred Mombert
PUUTARHASSA

Ei himoiten, mut täynnä rakkautta
käyn luoksesi ja kysyn sulta hiljaa:
Sä minut tahdotko?
Näin kevään aikaan istun mielelläni
puutarhain kastehisten siimekseen,
kun tuulenhenki tulvii kukkasaran yli.
Puutarhurin jos vanhan kohtaisin,
mä puhun mielelläni hänen kanssaan neljänneksen
niin, hänen pensaistaan ja hänen maastaan.
Ja lintu laulaa puussa.
Me puhelemme, mekin: mitä puhelevat ihmiset.
Jos silloin otan puusta lehden
ja panen suureen kätehesi sen,
niin sinä tunnet sen: on sydämeni sinun.
PERHONEN

Der himmlische Zecher, 52

Minä nojaan ikkunasta maailmanavaruuteen.
Kirjava perhonen liihoittelee maailman halki.
Se tanssii lähemmäksi.
Se asettuu ikkunanlaudalle.
Sen silmien lasissa,
sen siipien silkissä säilyy
kaikkien kirjavien tähtien värivalo.
Se lyö siipiään: ja värit kipunoivat
humaltuneen pääni yli -
vihreä, ja kaukaisimman tähden vieras puna -
minun ylitseni sisään ikkunasta.
MEREN POHJASSA LEPÄSIN

Der himmlische Zecher, 67

Meren pohjassa lepäsin
unen-jäykkänä. Ylläni katto
kirkkaan, ohuen jään.
Rannalla seisoivat korkeat kuuset.
Lumesta valkeat. Niiden kuvat
valvoivat hiljaa ympärilläni
syvyydessä.
Auringon näin ja tähdet
kylminä, talvenvalkoisina
meren yllä.

Maailman halki liukui varjo.
Astui luokseni alas mereen.
Suuren kotkan näin minä liitävän
vahvojen siipien varassa vapaana
meren yllä.

Alemmaksi liiteli kotka nyt.
Kuusissa helisi lumi,
keinuivat vihreät oksat,
valkoiset pallot hypähtelivät maahan.
Salamoivat pisarat.
Aaltoja vaelsi meressä,
heräsi yksi, se puhui
sisar-nukkujalle,
vyöryi tämä; ja kolmas soi.
Aivan luonani syvyydessä,
kangistuneen ruumiini, henkeni luona
tunsin mahtavan-lämpöisen rinnan,
tunsin kotkan lemmenkatseen
meren yllä.

Kevät tuli. Nyt kimalsi meri.
Kulkivat kultaiset tuulet.
Kasvoi tummanpunainen kukka
ruumiistani.
Korkealle. Välkkyvän-vyöryvän veden läpi
Yleni vedestä esiin.
Katsoi kotkankatsetta kohti.

Alas ampui kotka. Meren pohjasta irti tempasi kukan.
Tempasi irti minut, kaikista syvistä juurista irti -
hymyili - tempasi! - värjyi! -
Liiteli:
liiteli mahtavasti meren luota pois.

Haamun näin.
Taivaalta poimi se tähtiä
kirjavan kimpun.
Lentomme tunsi se - kääntyi:
- Hän oli isäni. -
Vinhuen varisivat tähdet nyt hänen käsistään.
Hän tavoitti minua - ulvonnassa myrskyjen suurten!
Hän tavoitti minut - ukkospilvien välistä!
Kotkani siipien ja kynsien välistä.
Avaruuksista nousivat jyrkästi
mustat kukat.
Katsoivat kotkankatsetta kohti.

Kotkan näin minä kaukana liitävän.
Synkkänä myöhäissyksyn pilvenä
riippuvan kuihtuvan maailman yllä.
Mustista kukista,
murhe-kukista kaukaisista
solisten virtasi tähtiä.
Hän joka ylhäällä kantoi minua,
korkea loihtija,
isänrintaansa vasten painoi minut,
punaisia hän suuteli kukkiani,
jotka nyt vienosti haihtuivat palavaan pilveen,
kiertäen häntä ja peittäen
ihanat silmänsä hänen...
Palava pilvi!
KUUN TAHI AURINGON NÄHDEN...

Kuun tahi auringon nähden
runotyöhöni lähden -
ani harvoin paistaissa tähden.
Minä pienemmät valot
jätän teille, te saksalaiset runoniekat
jalot.
Else Lasker-Schüler
ME KAKSI

Tuo ilta kukkaistuoksuin kaipuun nurmikkoomme,
ja vuorill' loistaa kuura lailla timantin,
ja taivahalta pilkistää pää enkelin,
ja me kaksi paratiisiss' oomme.

Ja koko elo ihmeellinen kuuluu meille,
tuo tähdin kuvitettu kirja vailla rajaa,
miss' etäisyyksiin pilvipedot toisiansa ajaa,
ja pyörretuuli nostaa meidät kotkain teille!

Ja hyvä luoja näkee lapsuusuniaan
taas paratiisista ja leikkitovereistaan...
Ja ruusut katsoo meihin oaspanssareistaan...

Puut viheriät peitti vielä synkän maan.
Albert Ehrenstein
VAELTAJAN LAULU

Ystäväni ovat häilyviä niinkuin ruoko,
eidän sydämensä istuvat heidän huulillaan,
puhtautta eivät he tunne;
tanssia tahtoisin heidän päänsä päällä.

tyttö jota rakastan,
sielujen sielu sinä,
valittu, valosyntyinen,
koskaan et sinä katsonut minuun,
sinun sylisi ei ollut valmis,
minun sydämeni paloi tuhkaan asti.

Minä tunnen koiran hampaat,
Viima-päin-kasvoja-kadulla minä asun,
seula-katto on minun pääni päällä,
home pitää seinillä iloaan,
niissä on hyviä koloja sateen varalta.

"Tapa itsesi!", sanoo veitseni minulle.
Loka on makuusijani;
korkealla ylläni
juhlavaunuissa vetävät
vihamieheni kuu-sateenkaarta.
EPÄTOIVO

Viikkokausiin en sano yhtään sanaa;
yksin elän ja kuihdun.
Taivaalla ei pala yhtään tähteä.
Tahtoisin kuolla.

Ahdistus himmentää silmäni,
kyyristyn johonkin loukkoon,
tahtoisin olla pieni kuin lukki,
mutta ei kukaan muserra minua.

En ole tehnyt pahaa yhdellekään,
autoin vähän hyvässä kaikkia.
Onni, ei minun pidä sinua näkemän.
Ei tahdota haudata minua elävältä.
Frans Werfel
PUHTAUDEN-RUKOUS

Oi minun Isäni, taaskin on tullut yö, tuo vanha
ja aina sama,
läpi kaikkien meidän, ihme-sokeiden, ihmeiden
keskellä käyden.
Ja hetki on tullut ihmisten, syvästä tunnustähdestä
tiedotonten,
astua vetensä ääreen, kastaa päänsä ja likaiset
kätensä pestä.

Oi maan pyhä vesi, kaksinkerroin määrätty juotavaksi
ja puhdistamaan!
Oi minun Isäni, Jumala, oi pyhä Vesi henkimaailman!
Enkö sinun vilpoisuuttasi kaivaten tietäisi, että
sinä virtaat ja loiskut,
enkö minä myös epäuskossani sinun pulppuamistasi kuule?

Alas painan pääni ja lampunpiirin koteuteen sen
vajota annan.
Kurkoitan käteni sinulle, niinkuin lapsi, joka
illalla kylpyä vartoo.
Nyt päivän valheesta itseni koota tahdon ja tosi
tänä hetkenä olla.
Ajan itseni karsinaani, kunis turhamielisyyteni
ulvonta vaikenee.

Vihamiestään vastaan, oi minun Isäni, lauloi
psalmistasi,
vihamiestäni vastaan, oi minun Isäni, nyt minä
psalmini laulan myös!
Vihamiehiä ei ole minulla, sillä ei vihaan ihmisen
rakkaus riitä.
Vihamies on minulla vahva, hän minua saartaa
ja kaikille porteilleni hän kolkuttaa.

Vihamies on minulla, oi minun Isäni, pöytäni
ääressä istuu hän, ylensyömäri tuo;
kädet kuivettuneet ristissä paastoan itse, ja ikkunan
takana seisoo nälkäisten lauma.
Vihamies on minulla, hän ylenkylläisenä savukettaan
polttaa ja paisuu vatsaltaan;
yhä pienemmäksi minä itse käyn, minun täytyy
katsoa, kuinka hän sieluni aarteilla mässää.

Vihamies on minulla, oi minun Isäni; on sanat
parhaatkin lorujuttuja hälle ja itsepetosta.
Vihamies on minulla, silmänpalvelijaksi hän tekee
tuntoni, rakkauteni hän velttouteen tukahduttaa.
Vihamies on minulla, kaikkeen kehnouteen hän
johtaa, myös pelipöytien ääressä voitoniloon,
minut joka kuitenkin jumalallisen nautinnon
mestari olen.

Vihamieheni miksikä loit, minun Isäni, miksikä
synnytit minut tähän kaksinaisuuteen?
Miksi et lahjoita minulle ykseyttä ja puhtautta?
Oi Vesi, puhdista minut ja yhdeksi tee!
Katso, aina ja yhä sinun tietoiset lapsesi vaikertavat
kaksi-luvun tähden.
Minä vajotan pääni valoon ja sinulle pestäviksi
käteni kurkoitan.

Minut vapaaksi päästä ja puhdista, Isä, viha-
mieheni surmaa, surmaa minut, hukuta
tämä minuus!
Miten autuaita ovat yksinkertaiset ja tiedottomat;
autuaita yksinkertaisesti hyvät ja pahat!
Eripuraiset, kaksinaiset, lihovat ja kuihtuvat vastanäyttelijät
- poloiset ovat he, poloiset.
Oi pyhä Vesi, sinun suuruutesi, minun suuruuteni tähden,
auta minua!
Johannes R. Becher
MIELIPUOLI

Hän kautta suurten kaupunkien kiiti yöllä, hei.
Hän ilotulitusten pauhun kuuli, katsoi liekkivyöhön.
Ja pölypyörre hänet vihertävän taivaan meren halki vei.
Ja linnan palavan hän katoll' istui kyyrysissään, ulvoi yöhön.

Ja katu heittäytyi ilmaan, hamaan sakaraiseen
kuun kellastuneen reunaan kiemurrellen verkalleen
ja siitä hypähtäen iltatähteen puhkuvaiseen,
mi tulta sylki, - tuosta voivotus ja pakko paluuseen.

Hän syöksyi kuumiin katukiviin vihrein silmin, vaahtosuin.
Ja patsahaks jäi huuto hänen huulilleen.
Ja joku hevoskaakki lauloi aivan hiljaa, uneksuin -
ja valkohunnut liehui hänen ohitseen.

Ja tornit korkeat ja muurit luhistuivat.
Ja katot upposivat liekkimeriin pauhaaviin.
Ja kirkot polvistuivat. Vuoret uivat,
ne sateenkaarten alla uivat kaupunkiin.

Mut silloin kulki huikaiseva säde otsan läpi.
Se helisi. Ja lokkiparvet lentoon säikähtivät.
Ja kukkametsät valkoisina hautasivat hänet.
Walter Hasenclever
KUOLINILMOITUS

Kun tänä aamuna raskaasta unesta havahdin,
näin minä hämyssä liehuvan vienon enkelin.
Kuolinilmoituksesta näin sanat äidin nää:
"Harhaan vietiin lapseni, silti hän rakkaaks jää."
Kumartui vuoteeni ylitse suuri suru nyt:
oon minä myöskin äidin lapsi, myös olen eksynyt.
Näin tuon toisen kasvot, oi hänen kurjuuttaan;
rakastunut, humalpäinen myös, vajos tautiin kauheimpaan.

Eikö hän myöskin seisonut yössä laitakaupungille
itkenyt virran partaalla yksin, silmin polttavin?
Hiipinyt katuja myös, ohi lyhtyjen punaisten,
ilolla lähtenyt iltaan, aamulla nääntyen.
Tyytynyt tylyjen, vieraiden ihmisten ateriaan,
nukkunut kylmissä huoneissa, paidatta, viluissaan, -
äiti on antanut alusvaatteita, hiukan rahaakin;
kaikki on ollut hyvin. Hän on äidin rakkahin.
Veljeni tähtien alla: sun tunnen köyhyytes.
Hetkenä tänä olet armias lohtu sun veljelles.
Hengitä et sinä enää nyt napapiirissä maan,
myrsky ei saa sinun lapsentukkaasi hulmuama;
katso - on kuolossa tuo sana äitis ikuisin
unhosta kantanut pois sinut siivin kultaisin.
Mentyä raskaan yön, kun heräsin unestain:
veljeni tähtien alla! Mink' onnen sulta sain.

Purjehtijat 1925
HILJAINEN LOPPULAUSE ISÄMEITÄÄN

Isä ja minä sanomme: "Isä meidän"...
Sinun pitää silloin olla hyvin vanha, Jumala,
koska sinä myöskin olet isäni isä.
Olet varmaan myöskin kovin hyvä,
sillä oikein vanhat ihmiset
niinkuin mummu ja vaari
ovat hyviä pienille lapsille.

Kai sinäkin poltat pitkää piippua
niinkuin vaari?
Ja varmaan sinulla on hyviä päärynöitä
paratiisissasi.
Eihän siellä ole enää käärmeitä?

Kun olen kuollut
ja minusta on tullut pieni enkeli,
otathan minut syliisi
ja kerrot minulle kauniita satuja.
EEVA

Else Lasker-Schülerin mukaan

Olet pääsi painanut syvään ylitseni,
sinun pääsi - ah, sinulla on kevääntuoksuinen tukka!
Sinun huultesi yli käy ruusunkarvainen päivänkilo,
sinun huulesi ovat kuin paratiisin puiden kukka.

Ja sydän on minussa itänyt rakkautta,
ah, minun sydämeni riutuu kuluttavan kaipuun tähden
Ja sinä vapiset aavistustesi voimaa
etkä sinä tiedä, miksi noin ähkyen hengität untasi nähden.

Ja niinkuin muisto, jolla on tuhat juurta,
niin pysyn sinussa kiinni ja elämäsi mullassa aina.
Sinä olet sokean-nuori, sinä olet nuori kuin Aadam.
Syvään ylitseni noin sinä pääsi paina.
LAULU SINULLE

Minä tuon rakkauteni sinun tiellesi
niinkuin kiiltomadon yössä.
Minä asetan käsiisi kalliin korun,
heitä se mereen,
ettei se aamulla himmentyisi.

Sinun suusi on täynnä meren hengitystä
ja lasten soperruksia.
Sinun sanasi ovat tulvillaan heräämistä.

Sinun silmiesi taivaissa
syntyy uusia tähtiä tänä iltana.
Minun sydämeni tuntee ne,
ja minun koko elämäni
pakenee luotani ja polvistuu
rukoilemaan niitä tähtiä,
ja sydämeni antaa niille onnelliset nimet.
ENSI LUMEN AIKAAN

On ensi lumi varmaan mennyt päähän meille.
Niin ujosti ja sentään kiehtovasti nojaat minuun.
Ja lämmin kujeellinen kätes eksyy käteheni.
Ja meiltä ovat kaikki sanat loppuneet.

Me pysähdymme puiston lyhdyn alle. Katsohan:
se totisesti on kuin vanhan sedän silmä.
On katsovinaan muualle, mut varkain nenänvartta
pitkin vilkkuu meihin,
on hiukan hämillään, kun tulee keksityksi,
mut sitten puistaa päätään: aijai nuorisoa tähän aikaan.

Ja silloin avaan uhallakin suuni:
nyt olen vihdoinkin jo valmis virkkamaan sen sanan,
mi kaiken iltaa pienen hiiren lailla
on ihanasti nakertanut sydäntäni.

Ja aivan varmaan sinä näet sen,
tuon sanan pienen, suloisen ja hupsun:
sun kätes pyrähtää kuin pieni lintu
mun kädestäni pois, mun suuni eteen.
Se julmasti ja lempeästi sulkee sen,
mun uppiniskaisen ja humaltuneen suuni.
VANHOILLE

Emme säiky teitä: nuoret oomme, mutta
teidän luunne kohta maatuu.
Kuinka säikkyisimme pelkkää varjoa, mi
tiemme poikki kaatuu!

Emme vihaa teitä: työnne teitte, teitä
työssänne me rakastamme.
Teidän sekä isienne työ on ruokamulta,
mehu juurissamme.

Emme syytä teitä: oikein, väärin teitte,
toisin voineet ette.
Meidän työnämme on pestä vääryys, kun te
hiljaisimpaan lepoon vaikenette.

Mutta: turha luulla ainoaksi omaa kalpaanne
ja voittoretkeänne.
Turha luulla, että ikuisesti jatkuis teidän
hetkeänne.

Meidän menoksemme jos te käytte kahvaan
ruosteensyömäin kalpojenne,
tietkää: kuitenkin me käymme ylitsenne!
SUOMALAINEN SONETTIPARAATI

Kas, kaarti paraatihin ratsastaa
sonetti-univormu sorja yllä.
Hei, heppa, muista, jalan käyttelyllä
nyt ettet loukkaa arvostelijaa!

Ken lurjus sapelinsa kohottaa!
Se pian tuppeen! - tiedättehän kyllä:
on ero paraatilla, miekanmittelyllä.
Siis vielä kerran tarkoin katsokaa,

ett' univormussanne moitteeton
on joka rytmi-sauma, riimi-nappi
ja että ryhti teillä uljas on!

Vois muuten paisua sen herran sappi,
kun runoparaatista antaa tuomion,
ja laulajall' ois eessä Nälkälappi.
LEHMÄN HÄNTÄ

Runon lehmän hännästä tehnyt oon,
sekös kiukutti filistereitä:
- Runoniekkojen aatos, varjelkoon,
käy selviä navettateitä!

Runotarko - niin tuumi yks viisas mies -
vois viihtyä läävän puolla?
Uh, vaarallistakin on kukaties
runous, joka syntyy tuolla! -

Iloks kansan tään paras laatia ois
runotekstejä katkismuksiin,
myös kuutamoiltoina puhjeta vois
ah, lemmenhuokauksiin...

Hyvä ois, vähän myöskin jos kutkuttais
isänmaallista ihramahaa:
pian kunniatohtorin miekan sais,
tukun täyteläisen rahaa.

Runon työ on vienosti kuiskuttaa
poven tyhjyyttä eleegistä.
- Mut lehmän häntiä huiskuttaa
runoss' on epäesteettistä!

Niin kai se on, enkä minäkään
kovin lehmän häntää kiitä.
Mut lammaskuorohon määkyvään
voi määkyä myöskin siitä.

Niin aattelin, mutta sen aatoksen
oli siittänyt järki lyhä.
Minä viisastuin ja nyt aattelen:
On lehmän häntä pyhä;

maholehmän hännän ainiaan
tulis rauhoitettu olla:
se on tehtaanmerkkinä paikallaan
monen laulajan tuotannolla.
SATU MEISTÄ KAIKISTA

Olen kävellyt kaiken iltaa puiston teitä
ja ajatellut itseäni:
mitä olen
ja mitä voisin olla.

Olen katsellut tähtiä ja ihmetellyt,
kuinka niiden silmät ovat suuret tänä iltana.
Minä melkein näen,
kuinka ne kaikki istuvat suuressa kristallisalissa
sinisellä matolla
Jumalan jalkojen juuressa -
pienien lasten parvi, valkoiset mekot yllä.
Ja Jumala katsoo kaikkia heitä
aurinkoisilla silmillä,
joissa on isällistä hymyä.
Ja Jumala miettii satua,
minkä hän kertoisi heille.

Ja silloin Isä Jumala muistaa,
kuinka hän itse oli lapsi:
kuinka hän leikki kerran
suuressa vihreässä puistossa
ihanien puiden alla.

Hän oli katsellut huvikseen,
kuinka hänen hymynsä putosi kukkina maahan,
kuinka hänen naurunsa lehahti perhosina ilmaan
Ja kun hän väsyi siihen,
keksi hän tyhmän leikin:
Hän oli yksin, leikkitoveria vailla,
ja hänen oli ikävä.
Hän teki sentähden savesta pojan,
ihan kaltaisensa,
puhalsi siihen: ja katso! se hymyili hänelle.
Ja Jumala katseli poikaa suurella ilolla.

Mutta hän saikin jo aamulla tuta,
että oli pahoin tehnyt:
hän tuli leikkitoverin luokse - ja säikähti tätä:
Hän oli outo ja ruma ja vanha.
Puisto oli mykkä ja surullinen,
kukkaset vapisivat kovin
ja kauniit linnut ja perhoset pakenivat vieroen ka

Ja Jumala itsekin tunsi,
miten hänen ilonsa äkisti kuoli,
miten hänen lapsenmieltänsä puistatti
vieras ja paha tunne, hänelle käsittämätön.
Ja hän oli kääntynyt pois.
Ja hän oli itkenyt silloin
ensimmäisen kerran.
SANOJA YöSSÄ

Yö on noussut
mustin äänettömin kasvoin
vuoren alta, sydämestä maan.
Yö on niellyt
auringon ja maan ja metsän, meren,
joita rakastamme niinkuin elämää.
Yö on niinkuin peikon paha katse,
josta joka hetki lentää lepakot.

Yö on tullut meille.
Tunnetteko? - kuin vieras kylmä käsi
lepäis silmillämme,
jotka äsken vielä
niinkuin kukanterät paisuvaiset
tulta, tulta joivat
auringosta,
jok' on silmä kaikkein tulisin.

Yö on tullut meille.
Sanat lakastuvat huullillemme.
Emme nähdä, tuntea voi toisiamme,
emme itseämme yöltä pelastaa.
PURJEHTIJAT

On syvyys allamme kuin lohikäärmeen suu,
kuin syli Atlantin - me kohta vajoamme.
Niin kiiluu alta pilvipäärmeen kuu
kuin paholaisen silmä. Kaukana on meistä
jumalamme.

Ja jokin maston lailla meissä katkeaa
kuin veitsi leikkais meidät irti juuristamme.
Lyö salama. Ja taivas päämme päällä ratkeaa.
Me tyhjin silmäkuopin syvään pimeyteen
tuijotamme.

Ja kaikki elonlaivan purjehtijat hullut on:
söi myrsky niinkuin skorpiooni pään ja
tunnon heistä.
Ja sydän jokainen koht' aronkaltaiseksi tullut on.
Ja elo putoaa kuin kimmeltävä kalansuomus meistä.

Kuin olisimme kahlein kiinni vuoressa
niin käsiämme ylös kurkoitamme.
Olemme toukanruoka mätänevän ruumiin kuoressa.
Ja aavelaiva kantaa varjojamme.
DELUGE

Minun silmieni rovio on syttynyt,
kätenikin palavat
ja vereni vapisee.
Minun sanani tukehtuvat
tai ovat tuiki mielettömät
niinkuin samum,
jossa koko erämaa puhuu
ja kaikki hiekan henget taistelevat.

Olen tullut
enkä päästä sinua,
ennenkuin vereni maanjäristys
määrättömien
tuhon ja hukkumisen sekuntien jälkeen
asettuu.

Minun äitini on suudellut kaikkina päivinä
Jumalan otsaa,
kun hän minua kantoi.
Olen tuli sinun tultasi, aurinko,
ja minä tahdon polttaa ja palaa.
HUOMISPÄIVÄ

Tämänpäiväinen aurinko
ei ole sinua varten:
se näkee vielä
ranteissasi kahleenjälkien häpeän
ja otsallasi eilispäivän polttomerkit.

Tänään - erämaa
joka nielee kaikki keitaat:
unet ilosta ja auringosta.
Tuulen tuomaa lentohiekkaa
janon runtelemille huulille.

Mutta:
rautaristikon takaa
katse,
ihmisen katse -
niinkuin liekki joka syttyy tuhkaan.
Vielä täynnä
tuskan ja ilon taistelua,
mutta voitonvarma,
huomisen-altis,
juopunut syntymättömästä valosta.
Niinkuin huuto
etäisyydestä toiseen:

- Nähkää naulanjäljet käsissämme,
jotka ovat kohonneet
jaoittamaan tämänpäivän vankilaa.
Kuulkaa sielujemme salamaa:
se on tuli taivaasta
ja sytyttää esiuhrin huomispäivän auringolle,
joka tulee - on p i a n tuleva -
ja suutelee kaikkia rikkaita sydämiä.
SYDÄN JA KUOLLEEN MEREN APINAT

Kuolleen meren rannalla jossakin
- maailmahan on kuolleita meriä täynnä -
asui jolloinkin ajan varrella suku,
joka oli unohtanut sydämensä jonnekin.

Ja katso, nämä ihmiset menestyivät hyvin
ja lihoivat hyvin.
Heidän vehnänsä kypsyi ja rypäleensä paisuivat.
He tekivät viekkaasti kauppaa
ja kävivät julmasti sotaa.
Ja kameelit kantoivat ryöstösaaliina kotiin
kultaa ja kalliita kiviä
vuorten takaa.

He olivat onnelliset.
Ja lihavin kaikista papeista puhui:
- Kiitetty olkoon Allah!
Nyt hänen siunauksensa on vuotanut ylitsemme
runsaampana kuin koskaan.
Tietkää, oi uskovaiset kaikki,
että tämä Allahin ylenpalttinen suosio johtuu siitä,
että tuo kärkäs rauhanrikkoja, Sydän,
alati tyytymätön, alati kapinoiva Sydän
on vihdoinkin keskuudestamme poissa.
Eikö hän riistänyt meiltä öittemme unta
ja päivällä virittänyt ansoja kaikille teillemme.
Eikö hän napissut aina lempeitä lakejamme vastaan.
Eikö hän solvannut aina, tuo niskuri Sydän,
pyhää esivaltaa ja jaloja tuomareita,
että he muka olisivat pyöveleitä.

Jos me ryhdyimme sotaan
tahi jos solmimme rauhan,
eikö hän syyttänyt, että me teimme väärin.
Eikö hän saattanut meidät alati häpeään.

Nyt hän on poissa.
Allah, hän joka Kuolleessa meressä nukkuu,
hän ei katsellut Sydäntä suopein silmin:
tämähän häiritsi alati hänenkin untaan.
Iloitkaatte, oi uskovaiset kaikki:
Allah on vienyt hänet keskelle erämaata,
että hän menehtyisi nälkään ja janoon,
että me olisimme alati onnelliset!
Kiitetty olkoon Allah!

Allah, hän joka Kuolleessa meressä nukkuu,
heräsi eräänä yönä:
hän oli kuullut jonkun huutavan nimeään.
Ja katso, Kuolleessa meressä paloi elävä liekki.
Se lähestyi niinkuin lentävä tähti
ja lankesi jumalan jalkojen juureen.
Se oli palava Sydän. Se puhui:
- Isäni, en ole löytänyt kotia ihmisten luota!

Ja Allah katseli häntä
ja kuunteli häntä
ja itki.
Ja Allah kohotti päätänsä Kuolleesta merestä.
Silloin kuuli hän sen,
mitä lihavin kaikista papeista puhui.

Ja Allah vihastui kovin.
Ja Allah kohotti kätensä:
ja katso, ihmiset olivat aamulla niinkuin apinat.

Mutta Sydän jäi Allahin luokse.
Ja lempeä jumala otti hänet käteensä,
nosti hänet huulilleen
ja suuteli häntä.
RUNO RISTIINNAULITUISTA

Ristinpuiden varjo
lankeaa mittaamattomana maailman yli.
Nähkää se pilvien hartioilla
ja kaikkien vuosituhansien kasvoilla.

Näettekö: ristiinnaulittuna
maailman sydän
ja elämän nuoruus,
jokainen uusi ääni,
joka huomenna on kaikkien uskonto,
jokaisen uuden päivän aurinko,
jokainen uusi vapahtaja
- vain messiaita ristiinnaulitaan,
ei epäjumalia.

He rakensivat ristinpuita maan kuninkaille.
Mutta heidän lapsensa suutelevat ristejä.
Pian kuolevat heidän askeleensa pimeään.
Mutta valo ei ole pakeneva ristinpuiden ympäriltä,
sillä jokainen ristiinnaulittu sydän
oli tähti.
PAIMENET

Voi paimenten öitä erämaassa.

Haaskalta, kaukaa
korpin viimeinen huuto.
Pimeys, pimeys
vyöryi maailman yli
niinkuin musta meri.

Skorpionit vaanivat hietikolla.
Yö oli pantterin silmiä täynnä
ja shakaalin ulvonta leikkasi ilmaa
niinkuin nuoli.
Nuotiomme kitui
ja laumamme vapisi sen luona.

- Sinäkin vapisit, sydän.
Tunsithan
pahojen henkien hiipivän yössä.
Aavistit:
tuhannen pahaa tahtoa vaani
raatelu-valmiina
- niinkuin tuhannen
julmaa, korpinkyntistä mustaa kouraa
tai pedon hammasta -
ympärilläsi erämaassa,
pimeän meressä, kaikkialla,
lämmintä vertasi janoten
niinkuin pantteri janoo
nuoren karitsan verta.

Ei ole koskaan nähty
tällaista yötä
erämaassa.
Taivas: - tähdistä kudottu kangas.
Ja kaikki tähdet kiertävät
suurinta, kauneinta tähteä,
jota ei koskaan ennen
mikään silmä nähnyt.
Erämaan hiekkaan sataa
pieniä tähtiä lukemattomasti.

Nähkää:
ei ole varjoja, yötä.
Tunnemme:
ei ole enää pelkoa, vihaa,
paha on kuollut,
maa on kaunis ja nuori
ja ihmeitä täynnä:
pantteri nuolee nuorimman vuonan kaulaa,
jännitetyn jousensa laskee metsästäjä,
huulilla lapsen hymy.

Silmämme näkevät unta:
tähdistä astuu enkeli
niinkuin kaunis Jumala itse.
Siunaa maata ja siunaa meitä:
- Hetki on tullut,
rauha on maanpäällä syntynyt,
hyvyys astunut ihmisten joukkoon,
maa on ihmisen koti.
Jouluna 1923
LENTÄVÄN HOLLANTILAISEN NÄKY

Hän ruorissa seisoi ja katsoi veteen.

Ja kuoleman-tyyneltä ulapalta,
jolla pilvien kummitusvarjot makaa,
kuva nous, kuva kaukainen, silmien eteen
kuin jostakin satojen vuosien takaa
kovan uhman ja paatumuksen alta.

Näki itsensä mies: soman poikasen,
ruson poskilla, silmissä päivänsäteen.
Näki pojan poimivan kukkasen
ja sen vievän äitinsä vanhaan käteen.

Ja niinkuin emonsa rinnalla vuona
hän kirkkoon äitinsä kanssa kulki
somiss' ensimmäisissä saappaissaan.
Pojun hellästi syliinsä äiti sulki,
kun he olivat kivisen portin luona
ja näkivät kirkon ja hautausmaan.

Näin äiti: "Kas, Kultainen katolla tuolla
on risti, ja risti on haudoillakin.
Se on elävän Jumalan merkki ja vala:
iankaikkisen tuskan ei lieskassa pala,
kenen voi sydän lailla Mestarin
oman ristinsä kantaa, sen nimessä kuolla." -

Saman äänen kummituslaivaan kuuli
uros harmaapartainen kaukaa jostain
kuin kaikuna esirukousten.
Ja hän luuli silmänsä hourailevan:
ah, keskellä pilvikummitusten
kuin kirkastettuna siltaa veen
kävi äiti, merestä ristiä nostain!

Kovin kalpeni Hollantilaisen huuli.
Hänen nähtiin rajusti vapisevan
kuin vuoren huipulla vanha puu,
johon ukkosen vasama kohdistuu.
Käsin päähänsä harmaatukkaiseen
nyt tarttui mies, joka tyynenä kesti
satavuotiset kauhuntaipaleet,
jota uhmasta uhmaan jäisimpään
viha taivaan paadutti ikuisesti,
jota ihmiset olivat sylkeneet,
joka itse Jumalan nimeä sylki.

Kova uhman kallio murtui, suli.
Ja hän painoi kädellä sydäntään.
Söi silmiä liekki kuin taulaa tuli.
Ja vavahti kummituslaivan kylki,
kun Lentävän Hollantilaisen ääni
parahduksena sielun pohjalta soi:
"Mua nuolevat liekit, ne lyö yli pääni!
Kirouksesta irti en päästä voi.
Tule, äiti, mun ristiä suudella anna!
Pois täältä sun poikasi kauas kanna!"

Heti, niinkuin rautainen piikki-ies,
kirous hänen kirposi otsaltansa.
Vavistuksella tunsi hän, sokea mies,
miten Jumala itse ristinmerkin
hänen otsalleen teki, suuteli sitä.
Nyt oli hän taaskin poikanen herkin,
syli äidin jolla on suojanansa. - -

Nyt missä on, Hollantilainen, laivas!
Täys aamua kirkasta, nuorta on itä;
meren silmäkalvossa toistuu taivas.

Silmästä silmään 1926
UNI

Kuin kädet kuolleen ihmisen
ovat puiden oksat kuivat,
kuin paariliinoja vainajain
lumipilvet on, ylhäällä uivat.

On laakso autio, hiljainen
ja paljon luita siellä.
On musta orhi ja kalvas mies
ja pitkä varjo tiellä.

Mies kasvoilta on kuin hauta ja yö.
Ja nyt - jumala armahtakoon -
hän tapaa tiellä poikasen,
joka säikkyy ja lähtee pakoon.

Mut nää: käden nostaa kalvas mies,
ja varjo lankee kuuhun.
Myös poikasen se saavuttaa,
ja hän hirttäytyy puuhun -
SPLEEN

Ja päivät syttyvät ja päivät sammuvat,
mut niiden sisällyksen aina toukka syö.
Puust' elämän, kuin madonsyömät omenat,
ne kaikki vuorotellen varisuttaa yö.

Ja himos kukkii joka kevät uudelleen,
ain' uuden katseen eessä syttyy hymyilys.
Mut tuska viiltää verinaarmun sydämeen,
ja suontas iskee aina sama pettymys.

On oma kieles mykkä, rujo elämäs,
kaleeriorja oot ja tapaa tottelet,
ja joka päivä kiellät sisint' itseäs,
ja koskaan, koskaan kahleitasi murra et.

Ja arka sielus on kuin myyrä kolossaan,
ei uskalla se purra tietä aurinkoon,
vain janoo, omista ei kauneutta maan,
jos kuinka päivät syttyköön ja sammukoon.
JUMALAN TYTTÄRET

Nyt ovat tulleet ne päivät,
jolloin jumalan tyttäret kulkevat ihmisten parissa.
Jumalan tyttärillä on ihmisen tomu,
mutta heidän sielunsa ei ole tomuun sidottu.
Jumalan tyttäret solmivat lankoja, lankoja
taivaasta tomuun.
Jumalan tyttäret pesevät sieluja puhtain käsin.

Kaikki silmät eivät eroita,
kaikki korvat eivät kuule,
kaikki sydämet eivät tajua
jumalan tyttäriä.

Jumalan tyttäret peittävät kasvonsa vierailta,
jumalan tyttäret puhuvat hiljaa,
jumalan tyttäret tekevät vain yhtä:
rakastavat.
KOHTALON LYHTY

Oli kalpea, sairas, hento,
ei kasvoilta kaunis, ei.
Mut kuitenkin tähdenlento:
valokaarensa ihmeen vei

yli aution, pitkän tieni,
jota kuljin mä yötä päin,
hän, kohtalon lyhty pieni,
- avotaivaat ylläni näin.

Oli jostakin toisesta maasta
tähän eksynyt maailmaan
hän, Puhtaus. Teiden saasta
ei tarttunut anturaan.

Mikä, mistä? Ja minne hän lähti,
"Phantasia", retkellään?
- Yli tieni on kulkenut tähti:
valon sen yhä ylläni nään.

Paljain jaloin 1928
PILVILAULU

Hetket liitävät niinkuin pilvet
vainioitten yli.
Kaikkien pilvien takaa aukee
ahnas Tyhjän syli.

Ei ole mitään armahdusta
sille, mi elää tohti,
sille, mi lentää perhossiivin
Päivän silmiä kohti.

Mikä on rientänyt korkeimmalle,
korkeimmalta se putoo.
Kuolema niittää vainionsa.
Lukki verkkonsa kutoo.
KOHTALO

Sinun voimasi kietoi minut
- sinä tuntemattomin -
kuin ois mua kahlehtinut
käsi julman enkelin.

Kuin hartioilleni pantu
olis paino vuorien
ja otsalleni rantu
kova taottu, rautainen.

Niin uuvutit sydäntäni,
väen riistit kädestäin.
Olit varjo vierelläni,
uniss' yölläkin sinut näin.

Oli päiväni kuin tuhat vuotta,
kun painin kanssas sun.
- En paininut kanssasi suotta:
tänä päivänä siunaat mun!

Tänä päivänä tunnen vasta:
kätes oikein lyönyt on.
Nyt en lakkaa siunaamasta
sua, voima Kohtalon:

Teit silmäni janooviksi,
nälän kasvatit sydämeen,
minut uuvutit varjoin - siksi
olen valmis kirkkauteen.

Tänä päivänä armon annat
taas virrata kädestäs.
Kuin vaakalintu kannat
minut riemuun siivilläs.
RAKKAUS

Eduard Mörike

Kun armaan suuta suutelet,
sun janoos ei se riitä:
jos vettä seulaan kaatanet,
ei täyty seula siitä.
Ja vaikka tuhatvuotiset
ois suudelmas, tai ikuiset,
saat niukasti sa niitä!

Sun rakkautes aaltoilee
ain' uusin halun muodoin.
Ja huulet, suun, mi suutelee,
se punaa verenvuodoin.

Ja tyttö vaikka vapisee
kuin vohla veitsen alla,
hän pyytää, silmin rukoilee:
- Kivulla suuremmalla!

Niin on. Ja samoin ollut jo
on alust' elämän.
Niin rakasti jo Salomo,
ei muuta voinut hän.
YöSSÄ

Kohu tuulen ja sateen
ja kaukaisen raitiovaunun.
Ei mitään muuta.

Katukuilun toisella puolen
on kahdessa ikkunassa
hyvin keltainen valo.

Ja huuruista ruutua hipoo
jonkun häilyvän oksan varjo
kuin ihmisen käsi.

- Mutta keskellä pimeyttä
minun huoneeni elää:
kuin simpukka syvyydessä
tai sykkivä sydän.

Se on saiturin lipas:
salaista iloa täynnä.

Sen ilma on kuiskauksista vapiseva
ja katseista kirkas
niinkuin kasteinen aamu.

Sen matolla leikkii vielä
pienten jalkojen muisto.

Ja vuoteella viipyy
kuva poissaolevan,
nuoren, lämpimän ruumiin
niinkuin Kauneus itse.

Ja katsomattani näen
oven äsken nielemät kasvot -
Ja värisen niitä.
IMPROMPTU

On hyvä näin: kesän ääniä ympärillä:
kumeaa kalliorumpua soittava meri,
naisten nauru ja autontorvien musiikki,
lintujen orkesteri.

On hyvä näin: soma paistatella päivää
aivot tyhjinä, ruumis raukeana.
Vaikkakin luomeni suljen, on silmien luolassa
aurinko huikaisevana.

On hyvä näin: minä saatan taikurin käsin
hiekkaa merenhelminä siroitella,
jättiläiseks kasvaa - ja niellä pilviä
riemulla lapsellisella.
VAELTAJA

Niinkuin vaeltaja,
joka on tajuamattaan,
poissaolevana
sivuuttanut taipaleen tiellä,
havahtuu,
katsoo ihmetellen:
Missä minä olin? -
niin olet sinäkin
useasti,
kesken juhlien riemua,
ystävien parvessa
havahtunut yksinäisyyteen,
ihmetellen:
Keitä he olivat?

Edith Södergran
Levottomia unia 1929
Runoja
MINÄ NÄIN PUUN

Minä näin puun, kaikkia muita suuremman,
tavoittamattomia käpyjä täynnä,
minä näin suuren kirkon ja avoimet kirkonovet,
ja ne, jotka tulivat ovista, olivat kalpeat ja väkevät
ja valmiit kuolemaan;
minä näin naisen hymyilevänä ja maalatuin kasvoin
heittävän arpaa elämänsä onnesta
ja näin hänen häviävän arpansa.
Ja piiri oli vedetty näiden asioiden ympäri
eikä sen yli astu kukaan.
PÄIVÄ VIILENEE

Päivä viilenee illan tullen.
Juo minun käteni lämpö,
kädessäni on kevään veri.
Ota käteni, valkoinen käsivarteni,
ota kapeitten olkapäitteni kaipaus.
Olisi kummallista tuntea,
yhtenä ainoana yönä, tällaisena yönä
povellani raskas pääsi.
MINÄ

Minä olen vieras tässä maassa,
joka on syvällä meren painon alla.
Aurinko katsoo tänne kiemurtelevin sätein
ja ilma valuu käsieni lomitse.
Minulle sanottiin, että olen syntynyt vankeudessa
täällä ei ole yksiäkään kasvoja, jotka tuntisin.
Olinko kivi, joka heitettiin tänne pohjaan?
Olinko hedelmä, oksalleen liian raskas?
Nyt minä väijyn täällä, humisevan puun juurella,
kuinka voisin päästä ylös liukasta runkoa pitkin.
Ylhäällä tapaan huojuvat latvat,
siellä tahdon istua tähystelemässä
kotimaani savupiippujen savuja - -
LEVOTTOMIA UNIA

Olen kaukana onnesta, nukkuen meren saarella.
Sumut nousevat ja pakenevat, tuulet vaihtuvat,
näen levottomia unia sodasta ja suurista juhlista
ja että rakastettuni seisoo laivassa
ja näkee pääskyjen lennon, kaipaamatta lainkaan!
Hänen sisimmässään on jotakin raskasta, mikä ei voi liikkua,
hän näkee laivan liukuvan tylyyn tulevaisuuteen,
terävän keulan syöpyvän heltymättömään kohtaloon,
siivet kantavat hänet maahan, jossa on turhaa kaikki
mitä hän tekee,
tyhjien ja turhien päivien maahan, etäälle kohtalosta.
KAIKKIIN NELJÄÄN TUULEEN

Ei mikään lintu eksy tähän lymypaikkaani,
ei mikään musta pääskynen kaipausta tuoden,
ei mikään valkea lokki myrskyä ennustaen.
Kallioiden varjossa on minun kesyttömyyteni varuillaan,
valmiina pakenemaan pienintäkin risahdusta, lähestyvää askelta.
Äänetön ja sinertävä on minun maailmani, autuas.
Minulla on portti kaikkiin neljään tuuleen.
Minulla on kultainen portti itään - rakkaudelle, joka ei tule koskaan.
minulla on portti päivälle ja toinen ikävälle,
minulla on portti kuolemalle - se on aina avoin.
MUSTAA TAI VALKOISTA

Virrat joluvat siltojen alitse,
kukat loistavat teiden varrella,
metsät kumartuvat suhisten maahan.
Minulle ei mikään enää ole korkeaa eikä matalaa,
mustaa eikä valkoista
nähtyäni valkopukuisen naisen
rakastettuni rinnalla.
SYKSY

Alastomat puut seisovat talosi ympärillä
ja päästävät ilmaa ja taivasta sisään määrättömästi,
alastomat puut astuvat alas rantaan
ja katsovat kuvaansa vedestä.
Vielä leikkii lapsi syksyn harmaassa savussa
ja tyttö kulkee kukkia kädessään
ja taivaanrannalla
kimpoavat ilmaan hopeanvalkoiset linnut.
TÄHDET

Yön tullen
minä seison portailla kuuntelemassa,
tähdet parveilevat puutarhassa
ja minä seison pimeässä.
Kuule, tähti putosi helähtäen!
Älä astu ruohikolle paljain jaloin:
puutarhani on sirpaleita täynnä.
METSÄN HÄMÄRÄ

Alakuloisessa metsässä
asuu sairas jumala.
Hämärässä metsässä ovat kukat niin kalpeita
ja linnut niin arkoja.
Miksi on tuuli varoittavia kuiskeita täynnä
ja tie synkistä aavistuksista pimeä?
Varjossa lepää sairas jumala
uneksuen ilkeitä unia -
METSÄN VAALEA TYTÄR

Eikö juuri eilenmetsän vaalea tytär viettänyt häitään,
ja kaikki iloinneet?
Hän oli kevyt lintu ja kirkas lähde,
hän oli salainen polku ja naurava pensas,
hän oli päihtynyt ja uskalias kesäyö.
Hän oli julkea ja nauroi määrättömästi,
sillä hän oli metsän vaalea tytär;
hän oli lainannut käeltä soittimen
ja hän kulki soitellen järveltä järvelle.

Kun metsän vaalea tytär vietti häitään,
ei ollut maan päällä yhtään onnetonta:
metsän vaalea tytär on päässyt ikävästä,
hän on vaalea ja tyynnyttää kaikki unet,
hän on kalpea ja herättää kaikki himot.
Kun metsän vaalea tytär vietti häitään,
seisoivat kuuset niin tyytyväisinä hiekkatörmällä
ja männyt niin ylpeinä jyrkänteellä
ja katajat niin iloisina päivärinteellä,
ja pienillä kukilla oli valkoiset kaulukset kullakin
Silloin varisutti metsä siemenensä ihmisten sydäm
kimmeltäviä järviä ui heidän silmissään,
ja valkoiset perhoset liehuivat lakkaamatta ohi.
POHJOLAN KEVÄT

Kaikki pilvilinnani ovat lumen lailla sulaneet,
kaikki unelmani ovat veden lailla valuneet pois,
ja kaikesta siitä, mitä rakastin, on jäljellä ainoastaa
sininen taivas ja muutamia kalpeita tähtiä.
Tuuli liikkuu hiljaa puiden lomassa.
Tyhjyys lepää. Vesi on vaiti.
Vanha kuusi valvoo ja muistelee
valkoista pilveä, jota se on suudellut unessa.
SUREVA PUUTARHA

Voi, että ikkunat näkevät
ja seinät muistavat
ja puutarha voi surra
ja puu voi kääntyä kysymään:
Kuka ei ole tullut ja mikä ei ole hyvin,
miksi on tyhjyys raskas eikä sano mitään?
Katkerat neilikat seisovat riveissä tien varrella,
missä kuusen hämäryys on tutkimaton.
IHMEELLINEN MERI

Kummalliset kalat liukuvat syvyydessä,
tuntemattomat kukat loistavat rannalla;
olen nähnyt punaista ja keltaista ja kaikki toiset
värit -
mutta ihana meri on vaarallisln nähdä,
se herättää tulevien seikkailujen janon:
mitä on tapahtunut sadussa, on tapahtuva
minullekin.
LAULU VUORELLA

Aurinko laski yli meren vaahdon ja ranta nukkui,
ja vuorella seisoi joku ja lauloi.
Kun sanat putosivat veteen, olivat ne kuolleet.
Ja laulu katosi mäntyjen taakse ja hämärä vei sen pois
Kun kaikki oli äänetöntä, ajattelin vain,
että hämyisellä kalliolla oli sydänverta,
aavistin hämärästi, että laulu oli
jostakin, mikä ei koskaan palaa.
ERO

Kylmäksi ja itsepintaiseksi kävi minun sydämeni,
kun minä aloin kaivata hyväilyjäsi.
Sisareni eivät ole vielä huomanneet,
että en enää katso heihin.
En puhu koskaan enää kenenkään kanssa.
En tiedä, kuinka usein
suutelen pientä kissanpoikaa, povellani nukkuvaa.
Kernaasti tahtoisin tuntea hiukan ikävää,
mutta minun sydämeni on onnellinen ja nauraa kaikelle.
Sisareni, teen, mitä en ole koskaan tahtonut,
sisareni, pidättäkää minua -
en tahdo mennä teidän luotanne pois.
Kun suljen silmäni, seisoo hän edessäni,
minulla on monta ajatusta hänelle eikä ole yhtään
kaikille muille.

Elämäni on käynyt uhkaavaksi kuin rajuilman taivas,
elämäni on käynyt vilpilliseksi kuin heijasteleva vesi,
elämäni kulkee köyttä pitkin korkealla ilmassa:
en tohdi katsoa sitä.
Kaikki eiliset toiveeni
nuokkuvat niinkuin palmun alimmaiset lehdet,
kaikki eiliset rukoukseni
ovat liikanaisia ja vastausta vailla.
Kaikki sanani olen peruuttanut
ja kaiken omaisuuteni antanut köyhille,
jotka toivottivat minulle onnea.
Kun oikein ajattelen,
ei minulla ole itsestäni jäljellä muuta kuin mustat hiukseni,
kaksi pitkää palmikkoa, jotka soluvat käärmeiden lailla.
Huuleni ovat muuttuneet hehkuviksi hiiliksi,
minä en enää muista, koska ne alkoivat palaa - -
Kauhea oli se suuri palo, joka poltti nuoruuteni tuhkaksi.
Ah, se välttämätön on tapahtuva niinkuin miekanisku -
minä menen hyvästeittä ja huomaamatta,
minä menen kokonaan enkä koskaan palaa.
MINUN SIELUNI

Minun sieluni ei voi kertoa eikä tietää mitään totuutta,
minun sieluni voi vain itkeä ja nauraa ja väännellä käsiään;
minun sieluni ei voi muistaa eikä puolustaa,
minun sieluni ei voi harkita eikä näyttää toteen.
Lapsena minä näin meren: se oli sininen,
nuoruudessani kohtasin kukan: se oli punainen,
nyt istuu vierelläni muukalainen: hänessä ei ole väriä,
mutta en pelkää häntä enempää kuin neito pelkäsi lohikäärmettä.
Ritarin tullessa neito oli punainen ja valkoinen,
mutta minun silmieni alla on mustat renkaat.
RAKKAUS

Sieluni oli vaaleansininen puku, taivaanvärinen.
Jätin sen kalliolle meren rannalle
ja alastonna tulin sinun luoksesi, naisen tavoin.
Ja naisena istuin pöytäsi ääressä,
join lasin viiniä, hengitin ruusujen tuoksua.
Sinä näit, että olin kaunis
ja muistutin jotakuta, jonka olit nähnyt unessa.
Minä unohdin kaiken, unohdin lapsuuteni ja kotimaani.
Tiesin ainoastaan olevani hyväilyjesi vanki.

Ja sinä otit hymyillen kuvastimen, käskit minun katsoa itseäni.
Näin että olkapääni olivat tomusta tehdyt ja murenivat tomuksi,
näin että kauneuteni oli sairas ja tahtoi - katoamistaan.
Oi sulje minut syliisi niin lujasti että ei minulta mitään puutu.
ELÄMÄ

Minä, oma vankini, sanon näin:
elämä ei ole kevät, vaaleanvihreään samettiin puettu,
eikä hyväily, jonka saamme harvoin,
elämä ei ole päätös lähteä
eikä kaksi valkoista kättä, jotka pidättävät.
Elämä on ahdas kehä, jonka vankeja olemme,
näkymätön piiri, jonka yli emme koskaan astu,
elämä on läheinen onni, joka kulkee ohitsemme,
tuhannet askelet, joita emme kykene astumaan.

Elämä on halveksua itseään
ja maata kaivon pohjalla hievahtamatta
ja tietää, että ylhäällä paistaa aurinko
ja ilmassa lentävät kultaiset linnut
ja nuolennopeat päivät kiitävät ohi.
Elämä on viitata lyhyet hyvästit ja mennä kotiin ja nukkua...
Elämä on olla muukalainen itselleen
ja uusi maa jokaiselle muulle, joka tulee.
Elämä on laiminlyödä oma onnensa
ja työntää luotansa ainoa hetki,
elämä on uskoa olevansa heikko eikä tohtia.
TUSKA

Onnella ei ole lauluja, onnella ei ole ajatuksia, onnella
ei ole mitään.
Töytäise onneasi että se särkyy, sillä onni on paha.
Onni tulee hiljaa aamun huminana nukkuvissa
pensaissa,
onni liukuu pakoon pilvikuvina sinisen syvyyden yli
onni on sydänpäivän helteessä uinuva keto
tai rannaton meren lakeus auringonsäteiden alla.
Onni on voimaton, hän nukkuu ja hengittää eikä tiedä mistään.
Tunnetko tuskan? Hän on väkevä ja suuri, hän on salaa
pusertanut kätensä nyrkkiin.
Tunnetko tuskan? Hän hymyää toivon hymyä itkenein silmin.
Tuska antaa meille kaiken tarvitsemamme -
hän antaa meille avaimet kuoleman maahan,
hän työntää meidät portista sisään, kun epäröimme vielä.
Tuska kastaa lapset ja valvoo äitien keralla
ja takoo kaikki kultaiset vihkisormukset.
Tuska hallitsee kaikkea, hän silittää ajattelijan otsaa,
hän kietoo korun himoitun naisen kaulaan,
hän seisoo ovella miehen tullessa rakastetun luota.
Mitä vielä tuska antaa lemmikeilleen?
En tiedä enää.
Hän antaa helmiä ja kukkia, hän antaa lauluja ja unia,
hän antaa tuhat suudelmaa, jotka kaikki ovat tyhjiä,
hän antaa ainoan suudelman, joka on tosi.
Hän antaa meille ihmeelliset sielumme ja kummalliset halumme,
hän antaa meille ylintä elämässä:
rakkauden, yksinäisyyden ja kuoleman kasvot.
Syyskuun lyyra
HÄMÄRÄ

Yö tulee suurena ja villapartaisena
hymyillen ilmihymyä puolihämärälle.
Aänettömien sireenien keskeltä
kasvavat hämyssä puiston ääriviivat,
muodottamat ja jättiläismäiset.
Hennoilla sireeneillä on uneliaat korvat,
ne uneksivat auringon astuvan alas maahan - -
Mitä voi unenkaltainen hämärä kaikille valvoville ajatuksille,
jotka näkymättöminä livahtavat ohi?
OLEMISEN RIEMU

Mitä minä pelkään? Olen osa äärettömyyttä.
Olen osa kaikkeuden suurta voimaa,
yksinäinen maailma miljoonien maailmoiden parissa,
niinkuin ensi luokan tähti, joka sammuu viimeksi.
Riemu elää, riemu hengittää, riemu olla olemassa!
Riemu tuntea ajan jäisen-kylmänä valuvan suoniansa pitkin
ja kuunnella yön hiljaista virtaa
ja seisoa vuorella auringossa.
OLENKO VALEHTELIJA?

Jos olen rikollinen, on syntini mittaamaton.
Jos olen ilvehtijä, olen pilkannut pyhiä asioita.
Jos olen valehtelija, syöstäköön minut taivaasta,
että muserrun turuillenne.

Jos olen valehtelija,
haudatkoon kadotetut henget lyyrani
liejuihin, tulikiven katkuun.
Kurkoitelkoon se rukoilevia käsiään kuutamoöinä,
kun ei yhtään elollista kulje ohi.

Jos olen valehtelija -
pyyhittäköön ihmeellinen nimeni taivaan seinästä,
helmikirjaimet lyötäköön rikki meren paasiin,
vesi salatkoon, mistä minä tulin,
älköön maailma koskaan kuulko taruani.

Jos olen valehtelija -
niin ihanimmat enkelit rakastavat kuitenkin minua
niinkuin kaunista ja kadotettua veljeä:
hän kertoi satuja kuulle ja taivaanlaelle,
ilman niitä ne eivät voineet pysyä,
niiden hauras ihanuus mureni tomuksi.
NIETZSCHEN HAUDALLA

Suuri metsämies on kuollut.
Verhoan hänen hautansa lämpimin kukka-verhoin.
Suudellen kylmää kiveä sanon:
tässä on ensimmäinen lapsesi ilonkyynelissä.
Istun haudallasi ilkkuen
niinkuin iva - kauniimpi kuin olet uneksinut.
Ihmeellinen isä!
Lapsesi eivät petä sinua,
he tulevat maan yli jumal'askelin,
hieroen silmiänsä: missä mahdan olla?
Niin, oikein... täällä on minun paikkani,
tässä on isäni hoitamaton hauta.
Jumalat - vartioikaa ikuisesti tätä paikkaa.
ILMESTYSKIRJAN HENKI

Ihmiset, rinnassani paisuu.
Lieska, sauhu, palaneen lihan katku:
se on sota.

Sodasta olen tullut - kaaoksesta noussut -
olen elementti - raamatun vaeltava henki - apokalypsi.
Katson ympärilleni elämän yli - se on jumalaista.
Minun on sota. Mykän ruhtinaanne sotalaumat,
kuka teitä tarvitsisi? Syvyydet ammottavat.
Sanomattomia tapahtuu kohtalon esiripun takana.

Epäilijät, pilkkaajat,
älkää kajotko sormellanne elämän salaisuuteen.
Elämä on jumalallisen yksinkertainen ja lapsia varten.
Laulajat eivät olleet harpunsoittajia,
ei - valepukuisia jumalia - Jumalan vakoojia.
Vanhojen aikojen laulajat - olkaa rauhassa,
suonissanne on virrannut hyvä veri -
runsain punainen soturiveri.
Laulun henki on sota.
HUOLETTOMUUS

Minä en usko ihmisiin.
Olisin lyönyt lyyrani siruiksi,
ellen uskoisi Jumalaan.
Jumala näyttää minulle tien
sumusta auringon säihkyvän kehrän luo.
Hän rakastaa kepeäjalkaisia vaeltajia.
Sentähden antoi hän minulle kaiken tämän huolettomuuden.
Minä luotan lujasti kuin kallioon.
Jos olen hänen oikea lapsensa, ei minulle voi mitään
tapahtua.
KAUNEIN JUMALA

Sydämeni on kauneinta maailmassa.
Se on pyhä.
Kuka ikinä sen näkee,
säteilköön sen loistoa.
Sydämeni on kevyt kuin lintu,
maan päällä ei ole hauraampaa esinettä.
Uhraan sen sinulle,
tuntematon jumala.
Jumala ylinnä pilvissä -
siipeni kantavat minut sinne -
kaunein jumala
jonka edessä kaikki on tomua.
Olen palaava
kimmellys otsani ympärillä -
eikä kukaan ole näkevä muuta
kuin yön ja jumalan.
TULEVAISUUDEN KULKUE

Repikää kaikki kunniaportit -
kunniaportit ovat liian matalia.
Tilaa oudolle kulkueellemme!
Raskas on tulevaisuus - rakentakaa siltoja
rajattomalle.
Jättiläiset, kantakaa kiviä maailman ääristä!
Demoonit, valakaa öljyä kattiloiden alle!
Hirviö, mittaa pyrstölläsi mitat!
Kohotkaa taivaissa, sankarihahmot,
kohtalokkaat kädet - aloittakaa työnne.
Murtakaa kappale taivasta, hehkuva.
Olemme repivä ja lyövä.
Olemme taisteleva tulevaisuuden mannasta.
Nouskaa, airuet,
ihmeellisen selvästi näkyvät, vaikka vielä etäällä,
päivä tarvitsee kukonlauluanne.
LYYRANI

Inhoan ajatella - - -
Missä on kallis jättiläislyyrani?
Päivänpaiste-kielinen, satumainen, pilvistä riippuva.
Oi sinä jättiläislyyrani,
sinä riiput maailman yllä kuin kysymysmerkki.

Kun minä kuolen,
heittäydyn kielillesi huolettomasti.
Silloin nousee kaksi henkeä tuntemattomista.
Ne kantavat meidät nukkuvina merten yli,
ne pysähtyvät keskellä Atlanttia -

Ja me olemme kumpikin kadonneet maailmasta,
kallis lyyrani.
ORFEUS

Minä muutan käärmeet enkeleiksi.
Kohottakaa päänne! Nouskaa pyrstöllenne!
Hetkinen - eikä enää yksikään kähise.
Autuaina lepäävät ne jalkojeni juuressa,
vaipuneina uneen, suudellen vaippani lievettä.
Sormielen lyyraa. Maan yli kulkee tuuli
hiljaa, juhlallisesti, kyynelissään,
suudellen kauneuden elottomia, marmorinvalkeita
patsaita suulle, jotta ne avaavat silmänsä.
Minä olen Orfeus. Minä voin laulaa miten tahdon.
Minulle on kaikki luvallista.
Tiikeri, pantteri, puuma seuraavat minua
kallioluolaani metsään.
Ruusualttari
RUUSUALTTARI

Eroan teistä,
sillä olen teitä enemmän.

Olen hämärässä
temppelin papitar,
vihitty vartioimaan
tulevaisuuden tulta;
astun ulos luoksenne
tuoden ilon sanoman:
Jumalan valtakunta alkaa.

Ei Kristuksen
kuihtuva valta;
ei, korkeammat, kirkkaammat
ihmisolennot
astuvat alttarin ääreen
tuoden kiitollisuutensa,
ylimaallisen tuoksuvan,
juovuttavan.

Alttari on
kuin Jumalan huokaus,
peittäkää se ruusuin,
niin että näkyy vain kauneuden vuori.
Kevyesti
on hetken henki istuva sillä
juoden
hauraasta kultaisesta lasista
hetken maljan.
CHIMBORAZZOLLE

Ensin tahdon nousta Chimborazzolle
omassa maassa
ja seisoa siellä hengähtämättä
voitonseppelin.

Sitten tahdon nousta maineen vuorelle,
jota kohti maailman kultainen vainio hymyää,
ja seisoa siellä autuaana
ruusunpunaisia näkyjä nähden.

Vihdoin olen nouseva vallan vuorelle,
nousemattomalle,
josta tähdet hymyävät lempeimpinä,
ja olen siunaava kaiken.
KÄRSIMYKSEN KALKKI

Kärsimyksen kalkkiin tarttukoot heikommat kädet
vieden sen kalvaammille huulille,
minun voittajan-huuleni eivät vielä suostu siihen.
Mutta- ei.
Sydämessäni istuu vielä jättiläisiä
synkin kasvoin,
pusertaen kiviset kätensä ankarasti yhteen.
He astuvat kerran pimennoistaan esiin -
he kutsuvat sinua - tuska.
Iske, säkenöivä moukari, kivistä kuvaa.
Louhi sieluni esiin,
jotta se löytäisi sanoja,
joita ei ole koskaan ollut ihmisen kielellä.
SATULINNANI

Minä katselin sisään filosofin taloon
ja ymmärsin: hän oli onnellinen.
Mutta minun satulinnani
seisovat
haurailla pylväillä, kuvaamattomina.
Oi minun satulinnani,
sortukaa, sortukaa
kultaiseksi soraksi.
Rakastan teitä liian paljon - kuolkaa.
Rakennan teidät jälleen
vavisten
surmatakseni teidät - liian ihanat.
Minun satulinnani,
te olette kerran seisovat maan päällä.
Silloin minä vien talttani ja vasarani pois,
maailma on lopussa minulle.
TYöASEEN VALITUS

Sinä raastit pala palalta sydämeni, väkevä Jumala,
ja teit minut aseeksesi.
Sinun ovat minun ruumiini ja sieluni
ja kaikki minun jäljellä oleva elämäni.
Itken. Missä minä kuljen, siellä valuvat kyynelet,
kivikovan kyynelet.
Mistä minun suuni enää löytää valituksen sanoja
tässä heltymättömässä runsaudessa?
Päiväni ja yöni
ovat kirjoitetut kirjaasi, oi jumala.
Maassa en omista mitään,
en edes kukan vertaa.
Oi että olen rikkain!
Että otsalleni on kirjoitettu:
leiki kohtalon ihmeellinen leikki
pakosta.
JUMALAT TULEVAT

Ihmiset eivät tiedä itsestään paljon,
he luulevat olevansa köyhiä niinkuin he elämässä ovat,
eivätkä he tiedä jumalien asuvan povessaan
tuntemattomina.

Jumalat nauravat. Elämä on heidän.
He ajavat tulisen valjakon kiidättämin vaunuin.
Istuuko niissä niin ihana kuningatar,
että hänen nimensä voi vain kuiskaten mainita.

Polvillenne, ihmiset. Jumalat tulevat.
Jumalat nousevat tomunpainamista otsista,
kohottaen koko maailman korkeuteensa.
KAIKKI METSÄN KAI'UT

Ei, ei, ei, huutavat kaikki metsän kai'ut:
minulla ei ole enää sisarta.
Nostan maasta hänen valkean silkkipukunsa
ja syleilen sitä voimattomasti.
Suutelen sinua, saat kaiken intohimoni,
ajatukseton kangas,
muistatko hänen ruusuiset jäsenensä?
Hänen kenkänsä ovat jäljellä auringonpaisteessa,
jumalat lämmittelevät käsiään niiden luona.
Sada, lumi, yli sisareni jäännösten.
Tuiskua yli niiden, lumimyrsky, katkeran-raskaana.
Värjyen olen astuva tälle paikalle
niinkuin kauneuden rumalle haudalle.
SISAR

Minulla oli kerran sisar, kultainen lapsi.
Hän hukkui minulta kaupungin tungoksessa.

Jos näen mustien kuusten keskellä
nuoren koivun pudistavan kultaista tukkaansa,
muistan sisareni.

Seisooko hän avosilmin puiden keskellä,
sydän sykkien,
kurkottaako hän kätensä minun puoleeni?

Sisareni, minun sisareni, minne ne veivät sinut?
Mitä hekuman unia sinä uneksit
väsymyksen vuoteilla?

Sankarlapsi, onnen lapsi,
me odotamme yhdessä
satujen päivää.
MENNYTTÄ

Minä ja se kuollut kuulumme yhteen.
Katkerien narsissien maku kielelläni
toistaa: mennyttä, mennyttä, mennyttä, mennyttä...
Otan hänen uurnastaan tuhkaa kahmaloni täyteen
ja kohotan sen taivasta kohden: Mitä on minulla tässä'
Valkoiset pilvet, kerääntykää sinertävien kuilujen ylle
todistakaa, todistakaa, että se on tuhkaa, joka oli auringon valoa.
Tulevaisuuden varjo
MYSTEERIO

Leluja ovat kaikki ihmiset.
Lelu olin itse eilen.
Tänään olen se, joka avaa mysteerion.
Tahdon kaikkien tulevan luokseni,
tahdon kaikkien kuulevan,
kuinka sydämeni lyö.
Tulen ja veren ja tulevaisuuden voitelun
olette te ottava minun käsistäni.
Koko ihmiskunnan tahdon vihkiä tulevaisuudelle.
Leimuavat rivini on jokainen lapsi lukeva.
Olen kääntävä kaikki pyhemmän jumalan uskoon.

Kaiken taikauskon tahdon äänettömällä luudalla laasta,
kaiken pienuuden tahdon pilkaten tappaa.
Teidän suurta käärmettänne tahdon polkea, tahdon
pistää miekallani hänen päänsä puhki.
Oi sinä minun hyvä miekkani, jonka olen saanut
taivaasta, minä suutelen sinua.
Et ole lepäävä, ennenkuin maa on puutarha,
jossa jumalat uneksivat ihmeellisten maljojen ääressä.
VANHA VALTIAS

Hartioillesi, maa, olen kohottanut linnan valloittajill
Ne jotka voima täyttää, saavat asua siellä,
ne jotka kulkevat ja odottavat voimaa täynnä.
Missä alakuloiset ikkunat
kertovat suistuneista kohtaloista,
siellä te tulette kulkemaan nuorina, te jotka ette vapise,
pronssiin valetut ihmiset, kaltaiseni.
Ja rintanne on soiva kuin kevätmyrsky,
joka ruoskii ruutua kostein siivin.
Nauraen tartutte, autuaat, käsin uuteen tähteen,
silloin kasvonne synkistyvät ja katseenne painuu maahan.
Miten väkevänä käy tämä käsi miekkaan,
joka on lävistävä - - -
Nuori rinta, miksi olet niin valoisa?
LUOJAT

Rautainen sydämeni tahtoo laulaa laulunsa.
Pakottaa, pakottaa
ihmisten meren,
muovailla, muovailla
ihmisten suuren joukon
riemuksi jumalille.

Irrallisissa satuloissa keinuen me tulemme,
tuntemattomat, kevytmieliset, väkevät.
Viekö meitä tuuli?
Ivanauruna soivat meidän äänemme etäältä, etäältä...
KIERTOTÄHDET

Raju maa, joka vyöryt polttavan, viiltävän avaruuden halki,
autuas: kun ilma paukkuu poskillasi,
autuas: kun vauhtisi kääntää sinut.
Kiertotähdet eivät tahdo matkallansa muuta kuin
nopeutta.
Kaikkeuden ääret vilkkuvat kysymysten lailla.
Nopeammin, ripeämmin, armottomammin,
oudoissa kohtaloissa piehtaroiden
vyöryy ohitse kiertotähtien lukematon parvi
länteen, kirkasta kajoa kohden -
mahdollisuuden ainoaa viitoitettua tietä.
TULEVAISUUDEN VARJO

Aavistan kuoleman varjon.
Tiedän, että kohtalomme ovat kerätyt nornain pöydälle.
Tiedän, ettei maahan syövy edes sadepisaraa,
joka ei olisi kirjoitettu ikuisten aikojen kirjaan.
Tiedän: niin totta kuin aurinko nousee,
koskaan en ole näkevä huikaisevaa hetkeä, jona se on taivaanlaella.
Tulevaisuus luo minuun autuaan varjonsa,
se ei ole muuta kuin tulvivaa aurinkoa:
olen kuoleva valon lävistämänä;
kun olen polkenut kaiken sattuman anturani alle,
käännän hymyten elämälle selkäni.
AUTUUS

Tahdon pian ojentua lepotilalleni,
pienet hengettäret peittävät minut valkoisin hunnuin
ja siroittavat punaisia ruusuja paareilleni.
Kuolen - sillä olen liian onnellinen.
Autuudesta vielä puren käärinliinojani.
Jalkani kouristuvat autuudesta valkoisissa kengissäni
ja kun sydämeni pysähtyy - nukkuu se hekumaan.
Vietäköön paarini torille -
tässä lepää maan autuus.
TANTALOS, TÄYTÄ MALJASI

Ovatko nämä runoja? Ei, vaan repaleita, muruja
arkipäivän paperinpalasia.
Tantalos, täytä maljasi.
Mahdottomuus, mahdottomuus.
Kuolevana heitän kerran seppelen kiharoiltani
ikuiseen tyhjyyteesi.
VERKKO

Minulla on verkko, johon kaikki kalat tarttuvat.
Autuaasti paisuu kalastajattaren tyyni rinta,
kun hän vetää luokseen hopeaisen taakan.
Maan rikkauden kohotan olkapäilleni.
Kannan teidät, kannan teidät satujen lampeen.
Rannalla seisoo kalastaja, kädessään kultainen vapa.
On jossakin jumalia, sankimpien metsien takana,
me harhailevat ihmislapset emme tahdo minnekään
muualle kuin sinne.

Ylös, etsimään tulevaisuuden kirkasta päivää
metsän takaa.
YKSINÄISYYS

Vain harva meren hiekan joukossa sen ymmärtää:
yksin olen minä tullut, yksin olen minä lähtevä.
Vapaalla sydämelläni ei ole yhtään veljeä.
Kristityt aaveet istuvat kaikissa sydämissä
ojentaen köyhiä käsiään.
Se hurma, joka minulle virtaa joka taholta, on teille
saavuttamaton
Se on valtaistuimen ihmeellinen yksinäisyys,
se on rikkaus, polvistuva rikkaus.
AURINGON NOUSTESSA

Ihmiset, ihmiset,
niinkuin sade valuu taivaasta,
niin astun minä alas maahan.

Autuaat silmäni ovat nähneet tähdet,
salaman vangitsin oikeaan käteeni,
valtaa, valtaa virtaa huuliltani.

Kohtalo asetti minut nousevan auringon vartijaksi.
Aavikot ympärillämme, olkaa tervehdityt -
uusi päivä saapuu.
MATERIALISMIA

Jotta en kuolisi täytyy minun olla vallan tahto.
Jotta välttäisin atoomien taistelun hajoamistilassa.
Olen kemiallinen massa. Tiedän niin hyvin,
etten usko harhaan enkä sieluun,
leikkien leikki on minulle niin vieras.
Leikkien leikki, minä leikin sinut enkä usko hetkeäkään.
Leikkien leikki, sinä maistut hyvältä, sinun tuoksusi on ihmeellinen,
kuitenkaan en ole mitään sielua, eikä ole koskaan ollut sielua.
Se on harhaa, harhaa, harhaa ja pelkkää leikkiä.
HAMLET

Mitä tahtoo kuolevainen sydämeni? Kuolevainen
sydämeni pysyy vaiti.
Kuolevainen sydämeni ei tahdo mitään.
Tässä lepää koko maa. Sinua kouristaa, sinä käännyt pois.
Taikasauva on koskenut tähän maahan, ja se tuli tomuksi.
Ja raunioilla istuen tiedän, että sinä tulet, aavistamaton hetki.
Tiedän, että odotat teljetyn oven takana,
että olen lähellä sinua ja sinä voit ojentaa kätesi minulle.
Minulla ei ole valinnan varaa, totuus, seuraan sinua,
vaikka sinä kuljetkin usvien maahan.
Totuus, totuus, asutko sinä hautaholveissa tomun ja käärmeiden
parissa?
Totuus, asutko sinä siellä, missä on kaikki, mitä vihaan?
Totuus, valaisevatko sinun tietäsi surulliset lyhdyt?
HYASINTTI

Minä kasvan, hyasintti, raudankovasta maasta.
Taita minut väkevine, mehuisine käsinesi - Elämä.
Suutelen kättäsi, joka on mehuisampi minua.
Taita minut koristukseksi kuningattarelle,
niin hän pitäköön hyasintin kädessään valtikan tavoin,
kevään hauraan symbolin, joka on auringon sukua.
KRUUNUNI ON LIIAN RASKAS

Kruununi on liian raskas minulle.
Katso, minä nostan sen keveästi,
mutta minun tomuni on särkyä.
Tomuni, tomuni, sinä olet ihanasti kudottu.
Tomuni, luulen, että alat ikävöidä ruumisarkkuun.
Nyt ei ole sähköinen hetki,
tomuni, sinä et kuule minua.
SATAA, SATAA

Sataa, sataa ylleni tulvimalla.

Niin vähästä en särje vielä sydäntäni.
Puhaltakoot vastoinkäymiset ympärilläni niinkuin
kylmät viimat.
Olen itse myötäkäyminen. Otsallani on kirjoitettuna:
aurinko ei voi itkeä hetkeäkään.
Se joka tahtoo tappaa auringon, ojentakoon aseensa,
hän näkee väkevämpänsä.
ANIMAALINEN HYMNI

Punainen aurinko nousee
vailla ajatuksia
ja yhtäläisenä kaikkia kohtaan.
Me iloitsemme auringosta niinkuin lapset.
Tulee päivä, jona tomumme on särkyvä,
samantekevää, milloin se tapahtuu.
Nyt paistaa aurinko sydäntemme sisimpään
ja täyttää kaiken ajatuksettomuudella
väkevänä niinkuin metsä, talvi ja meri.
PÄÄTöS

Minä olen hyvin kypsä ihminen,
mutta ei kukaan tunne minua.
Ystäväni muodostavat minusta väärän kuvan.
En ole kesy.
Olen punninnut kesyyttä kotkankynsissäni ja tunnen
sen hyvin.
Oi kotka, mikä hurmio sinun siipiesi lennossa.
Oletko vaikeneva niinkuin kaikki?
Tahdotko ehkä runoilla? Sinä et runoile enää koskaan.
Jokainen runo repisi runon,
eikä se olisi runo, vaan kynnenjälki.
SUURI PUUTARHA

Me olemme kaikki kodittomia vaeltajia
ja kaikki me olemme sisaruksia.
Alastomina, repaleissa kuljemme, reppu selässämme,
mutta mitä omistavat ruhtinaat meihin verraten?
Ilmojen halki virtaavat meille aarteet,
kullassa arvioimattomat.
Mitä vanhemmiksi tulemme,
sitä enemmän tiedämme olevamme sisaruksia.
Meillä ei ole muuta tekemistä muun luomakunnan kanssa,
me vain annamme sille sielumme.

Jos minulla olisi suuri puutarha,
kutsuisin sinne kaikki sisarukseni.
Jokainen ottaisi mukaansa suuren aarteen.
Kun ei meillä ole mitään kotimaata, me voisimme tulla kansaksi.
Me rakennamme muurin puutarhan ympärille,
että ei mikään maailman ääni saavuta meitä.
Hiljaisesta puutarhastamme
annamme maailmalle uuden elämän.
Maa jota ei ole
HAVAINTO

Sinun rakkautesi pimentää tähtesi -
kuu nousee minun elämässäni.
Minun käteni ei ole kotonaan sinun kädessäsi.
Sinun kätesi on himo -
minun käteni on kaipaus.
MUOTOKUVA

Minun pienet lauluni,
kummallisen valittavat, ehtoonpunaiset,
vaihtoi kevät vesilinnun munaan.
Pyysin rakastettuani piirtämään kuvani sen paksulle
kuorelle.
Hän piirsi sipulintaimen ruskeaan multaan.
ja toiselle puolelle pehmeästi kaartuvan hiekka-
kummun.
YöLLINEN MADONNA

Kun ne mustat pilvet vaelsivat tietään,
valvoi eräs äiti, nukkui lapsonen.
Joku enkeleistä lauloi ylistystä
maailmoiden kaikkien.

Ja sen nuori äiti kuuli sisimmässään
ylistyksen yölle, kai'un hiljaisen:
miten avartuikaan silloin maailma,
kun nukkui lapsonen.
SYKSYLLÄ

Nyt on syksy, ja kultaiset linnut
lentävät kaikki kotiin sinisen veden yli;
rannalla istuen tuijotan syksyn koruja,
ja hyvästely humisee puissa.
Hyvästely on suuri, ero edessä,
mutta jälleennäkeminen on varma.
Siksi on uni kevyt, kun nukahdan, käsi paän alla.
Tunnen erään äidin hengityksen silmilläni
ja erään äidin suun sydäntäni vasten:
nuku ja uinu, lapseni, sillä aurinko on poissa -
VAARALLISIA UNIA

Älä mene liian liki uniasi:
ne ovat savu ja ne voivat haihtua -
ne ovat vaarallisia ja voivat kestää.

Oletko katsonut uniasi silmiin:
ne ovat sairaita eivätkä ymmärrä mitään -
niillä on vain omat ajatuksensa.

Älä mene liian liki uniasi:
ne ovat valhe, niiden tulisi mennä -
ne ovat hulluus, ne tahtovat jäädä.
EROKSELLE

Eros, sinä jumalista julmin,
miksi veit minut tähän pimeään maahan?
Kun tyttölapset kasvavat,
suljetaan heidät erilleen valosta
ja heitetään pimeään holviin.
eikö minun sieluni harhaillut niinkuin onnellinen
tähti,
ennenkuin se vedettiin sinun punaiseen piiriisi?
Katso, ovat käteni ja jalkani sidotut,
tunne, minulla on kaikkiin ajatuksiini pakko.
Eros, sinä jumalista julmin:
minä en pakene, minä en odota,
minä vain kärsin niinkuin eläin.
PRINSESSA

Kaikkina iltoina salli prinsessa hyväiltävän itseään.
Mutta hyväilijä tyydyttää vain oman nälkänsä,
ja hänen kaipauksensa oli arka mimoosa,
suurisilmäinen satu todellisuuden edessä.
Uudet hyväilyt täyttivät hänen sydämensä katkeralla hurmalla
ja hänen ruumiinsa jäällä, mutta hänen sydämensä tahtoi enemmän.
Prinsessa tunsi ruumiita, mutta hän etsi sydäntä;
hän ei ollut koskaan nähnyt muuta sydäntä kuin omansa.
Prinsessa oli köyhin koko valtakunnassa:
hän oli elänyt liian kauan kuvitteluista.
Hän tiesi että hänen sydämensä täytyi kuolla ja
murentua kokonaan, sillä totuus kalvaa.
Prinsessa ei rakastanut punaisia suita, ne olivat vieraita.
Prinsessa ei tuntenut juopuneita silmiä, joissa oli
jäätä pohjalla.
Ne olivat kaikki talvilapsia,
mutta prinsessa oli äärimmäisestä etelästä ja vailla oikkuja,
vailla kovuutta, vailla huntuja ja vailla kavaluutta.
SAIRAITA PÄIVIÄ

Ahtaasti on minun sydäntäni säilytetty kapeassa rotkossa,
kaukana on minun sydämeni,
etäisellä saarella.
Valkoiset linnut lentävät edestakaisin
tuoden viestejä, että minun sydämeni elää.
Tiedän - kuinka se elää
hiilestä ja hiekasta
terävillä kivillä.

Makaan koko päivän ja odottelen yötä,
makaan koko yön ja odottelen päivää,
makaan sairaana paratiisin puistossa.
Tiedän, että en tule terveeksi,
ikävä ja kaipaus eivät koskaan parane.
Olen kuumeinen kuin suokasvi,
uhoan makeaa hikeä niinkuin tahmea lehti.

Puutarhassani nukkuu unelias järvi.
Minä, joka rakastan maata,
en tiedä mitään vettä parempaa.
Veteen vajoavat kaikki ajatukseni,
joita ei kukaan ole nähnyt,
joita en uskalla näyttää kenellekään.
Vesi on salaisuuksia täynnä.

EI MITÄÄN

Ole rauhassa, lapseni, ei ole olemassa mitään,
ja kaikki on niinkuin näet: metsä, savu ja pakenevat kiskot.
Jossakin kaukana täältä, etäisessä maassa
on sinisempi taivas ja ruusujen peittämä muuri
tai palmu ja leudompi tuuli -
ja siinä kaikki.
Ei ole mitään muuta kuin lumi kuusen oksalla.
Ei ole mitään, mitä voisi suudella lämpimin huulin,
ja kaikki huulet jäähtyvät ajan mittaan.
Mutta sanot, lapsi, että sydämesi on väkevä
ja että turha elämä on kuolemaa vähemmän.
Mitä sinä tahdot kuolemasta? Tunnetko hänen
vaatteittensa inhan löyhkän,
eikä ole mitään tympäisevämpää kuin kuolema oman käden kautta.
Meidän on rakastettava elämän pitkiä tunteja,
jotka ovat sairautta täynnä,
ja ahtaita ikävän vuosia
niinkuin niitä lyhyitä hetkiä, joina erämaa kukkii.
ERÄS ELÄMÄ

Tähdet ovat järkähtämättömät -
sen me kaikki tiedämme -
minä tahdon kuitenkin etsiä onnea sinisiltä aalloilta
ja kaikkien harmaiden paasien alta.
Jollei onni tule koskaan? Mitä on elämä?
Pieni lumme lakastuu santaan.
Ja jos sen aavistus pettää? maininki kuolee rantaan,
kun aurinko laskee.
Mitä etsi kärpänen hämähäkin verkosta,
ja mitä teki korennoinen ainoasta päivästään?
Ainoa vastaus - kaksi elotonta siipeä
kuihtuneella rinnalla.

Mustasta ei tule koskaan valkoista -
kuitenkin on taistelun hurma jäljellä kaikille,
ja joka päivä tulee helvetistä tuoreita kukkia.
Mutta se päivä on tuleva,
jolloin helvetti on tyhjä ja taivas suljetaan
ja kaikki on hiljaa -
silloin ei ole jäljellä muuta
kuin erään korennoisen ruumis lehden poimussa.
Mutta kukaan ei sitä enää tiedä.
GRIMACE D'ARTISTE

Minulla ei ole mitään muuta kuin loistava vaippani,
punainen pelottomuuteni.
Punainen pelottomuuteni lähtee seikkailulle
kurjassa maassa.

Minulla ei ole mitään muuta kuin lyyra kainalossani,
minun kova soittoni;
minun kova lyyrani helkkyy rahvaalle
julkisella tiellä.

Minulla ei ole mitään muuta kuin ylhäinen kruununi,
kasvava ylpeyteni.
Kasvava ylpeyteni ottaa kainaloonsa lyyran
ja kumartaa hyvästit.
SARASTUS

Minä sytytän valon koko Atlantin ylle;
tuntemattomat maailmat, yölliset maat,
herätkää minun puoleeni!
Avatkaa kylmälle sarastukselle,
tässä tulee päivän armoton jumalatar,
utuharmain harsoin
ja hiukan varhainen aamukimmellys kypärässä.
Kepeästi, kepeästi juoksevat tuuleni meren yli.
Väkevä torveni riippuu kupeellani, en puhalla merkkiä
lähtöön...
Odotanko vielä? Onko jumala unohtunut uniin?
Aamu nousee punaisena valtamerestä.
ELÄMÄNI, KUOLEMANI JA KOHTALONI

En ole mitään muuta kuin määrätön tahto,
määrätön tahto, mutta mihin,.mihin?
Kaikki on pimeää ympärilläni,
en voi nostaa oljenkortta.
Tahtoni tahtoo vain yhtä,
mutta tätä ainoaa en minä tunne.
Kun tahtoni syöksyy esiin, olen minä kuoleva:
ole tervehditty, elämä, kuolema ja kohtalo.
MUSTALAINEN

Minä olen mustalainen vieraasta maasta,
pitelen kortteja ruskein, salaperäisin käsin.
Päivät seuraavat päiviä, yksitoikkoisina ja kirjavina
Katson uhmaten ihmisten kasvoihin:
kuinka he tietäisivät, että kortit polttavat?
Kuinka he tietäisivät, että kuvat elävät?
Kuinka he tietäisivät, että jokainen kortti on kohtalo,
kuinka he tietäisivät, että jokaisella kortilla, joka
kädestäni putoaa, on tuhatkertainen merkitys?

Ei kukaan tiedä, että nämä kädet etsivät jotakin.
Ei kukaan tiedä, että nämä kädet ojennettiin kauan sitten.
Että nämä kädet tuntevat hyvin kaiken
ja kuitenkin koskettavat kaikkea kuin unessa.
Maailmassa on vain yksi pari sellaisia käsiä.

Minä kätken nämä ihmeelliset saalistajakädet
punaisen liinan alle
uhmaten ja raskasmielisenä, sormuksin koristettuina ja väkevinä.
Nämä ruskeat silmät katsovat täynnä rajatonta ikävää.
Nämä punaiset huulet palavat sammumattomassa tulessa,
nämä suruttomat kädet suorittavat kerran työnsä
tulenkajoisessa synkässä yössä.
LAPSUUTENI PUUT

Lapsuuteni puut ovat korkeina ruohikolla
pudistaen päitään: mitä on sinusta tullut?
Pylväsrivit seisovat niinkuin nuhteet: sinä kuljet
allamme arvottomana!
Sinä olet lapsi ja sinun pitää pystyä kaikkeen,
miksi olet kahlittu taudin sitein?
Sinusta on tullut ihminen, vieras ja vihattava.
Kun olit lapsi, puhelit meille pitkiä puheita,
katseesi oli viisas.
Nyt me tahdomme sanoa sinulle elämäsi salaisuuden:
kaikkien salaisuuksien avain on ruohossa vaapukkatöyräällä.
Tahtoisimme töytäistä sinua otsaan, nukkuja,
tahtoisimme herättää sinut unestasi, kuollut.

OI TAIVAAN KIRKKAUTTA

Oi taivaan kirkkautta lapsen otsalla -
sen enkeli näkee taivaallisen Isän.

Ja valo, joka virtaa pyhimyksen silmistä, on pimeä
sen rauhan rinnalla, joka lepää lapsen otsalla,
taivaallisen rauhan.

Ei edes pyhimyksen otsaa kiertävä glooria ole niin
selvä ja suuri
kuin kruunu joka kruunaa ihmislasta aivan nuorena.

Ja maa ja kukkaset ja kivet puhuvat lapselle kieltään,
ja lapsi vastaa soperrellen luomakunnan kieleen.

Ja Jumalan kätkee pienin kukka
ja luodut julistavat häntä,
mutta se ihmisen sydän, jonka Isä on työntänyt luotaan,
ei tiedä, miten lähellä hän on.
LOKAKUUN AAMU

Ensimmäiset hiutaleet vaipuivat maahan.
Missä aallot olivat piirtäneet riimuja joenvarren santaan,
sinne me hartaina menimme. Ja ranta sanoi:
Täällä olet vaeltanut lapsena ja minä olen aina sama.
Ja leppä veden luona on aina sama.
Sano, missä vieraassa maassa olet ollut ja oppinut epaton tapoja?
Ja mitä olet voittanut? Et yhtään mitään.
Tällä maalla ovat sinun jalkasi astuvat,
tässä on taikapiirisi,
leppien lehvistä tulee viisautesi
ja arvoitusten vastaus.
Ja sinä olet ylistävä Jumalaa,
joka sallii sinun seisoa temppelissään
puiden ja kivien parissa.
Ja sinä olet ylistävä Jumalaa,
joka on antanut suomusten pudota silmiltäsi.
Kaikkea turhaa viisautta sinä voit halveksua,
sillä nyt ovat männyt ja kanervat opettajasi.
Tuokaa tänne väärät profeetat, valehtelevat kirjat,
me sytytämme veden partaalle iloisesti liekehtivän rovion.
JUMALA ON KAIKKIALLA

Maailmassa ei kellään ole aikaa
paitsi yksin Jumalalla.
Ja sentähden tulevat kaikki kukat hänen luokseen,
ja kukista viimeinen,
lemmikki, pyytää häneltä enemmän loistoa
sinisiin silmiinsä,
ja muurahainen pyytää häneltä suurempaa voimaa
tarttuakseen korteen.
Ja mehiläiset pyytävät häneltä väkevämpää voittolaulua
purppuranpunaisia ruusuja varten.
Ja Jumala on mukana kaikissa yhteyksissä.
Kun eukko arvaamatta kohtasi kissansa kaivolla
ja kissa emäntänsä.
Se oli suuri ilo heille molemmille,
mutta kaikkein suurin on se, että Jumala oli vienyt
heidät yhteen
ja tahtonut heille tämän ihmeellisen ystävyyden
neljänätoista vuotena.
MAA JOTA EI OLE

Ikävöin maahan jota ei ole,
sillä kaikkea mikä on olen väsynyt himoamaan.
Kuu kertoo minulle hopeisin kirjaimin
maasta jota ei ole.
Maasta, jossa kaikki toiveemme täyttyvät ihmeellisesti,
maasta, jossa kaikki kahleemme kirvoittuvat,
maasta, jossa vilvoitamme raadeltuja otsiamme
kuun kasteessa.
Elämäni on kuuma harha.
Mutta yhden olen löytänyt ja yhden olen totisesti voittanut -
tien maahan jota ei ole.
Maassa jota ei ole
kulkee rakastettuni, otsallansa sädehtivä kruunu.
Ken on rakastettuni? Yö on pimeä
ja tähdet vapisevat vastaukseksi.
Ken on rakastettuni? Mikä hänen nimensä?
Taivaat kaartuvat korkeammiksi,
ja ihmislapsi vajoaa äärettömiin usviin
vastausta tietämättä.
Mutta ihmislapsi ei ole mitään muuta kuin varmuus.
Ja se kohottaa kätensä kaikkia taivaita korkeammalle.
Ja vastaus tulee: Minä olen se, jota rakastat
ja aina olet rakastava.
TULO HADEKSEEN

Tämä ikuisuuden ranta on,
ohi virran vierivän nään.
Ja kuolema soittelee pensaissa
samaa yksitoikkoista säveltään.

Miksi vaikenit, kuolema, nyt?
Olemme kaukaa saapuneet
ja sinua kuulla isoamme,
ei meille koskaan imettäjä
niin laulanut kuin sinä nyt.

Seppelen, jota ei päässäni nähty,
jalkoihisi tuon.
Sinä näytät minulle ihanan maan
ja korkeat palmut sen
ja kaipuun lainehtimassa
ohi pylväsrivien.

Uni ja kuolema 1931
I
PSALMI AAMUSTA

Ellsworth-Larssonin mukaan

Ja Jumala,avasi minun uneni oven
ja pyysi minua astumaan siitä valoon.

Hän tervehti minun askeltani ruohoin
ja varusti minun silmiini metsien näyn.

Hän vei minut seisomaan lintujen aamuliverrysten
kaupunkeihin.

Hän teki minun polkuni hetkestä
kaikkien aikakausien hetken
ja saattoi minut unhoittamaan
puiden juurille kuolleet vanhat lehdet.
Hän veti minun sydämeni esiin
kuin kyyhkysen
ja antoi sen lentää edelläni
hänen sanansa taloa kohden,
jossa minun asuman pitää.

Totisesti on hänen se käsi,
joka on haudassani avaava uneni salvat.
KESÄÄ

Tien varret, pientaret, rantaäyräät,
ne koiranputkien lumeen hukkuu.
Ovat kaukana vaarojen siniset sauhut.
Ja metsän reunassa talot nukkuu.

Ja köyryselkäisten raitojen alla
joen kahvinkarvainen vesi noruu.
Ja jossakin etäällä helein äänin
joku paimen laumaansa toruu ja toruu.

Nyt saattaa jo kuulla vienon sateen
kuin hyttyshyörinän pensahista.
Kuin lapsena puhallan perhojen liudan
voikukkien hahtuvapallosista.
KUUMA SYLI

On mulla nuoret hampaat: elämää
mä tahdon niinkuin olkapäitäs purra!
Kuin yli meren ruumiin raukean
niin yli jäsenteni karkaa hurma tää;
en tahdo säästää enkä tahdo surra.

On silmissäni loimu auringon,
ja kuvas syöpyy siihen niinkuin kulta:
sun hipiäs on kypsän ruskea,
ja pakahtuva, elontäysi on
sun vartesi kuin silmut, kevään multa.

Me rakastamme tätä elämää
ja käymme kiellettyjen rajain yli;
ah kevät, nuoruus, viini, rakkaus
nyt ihanasti meitä myrkyttää,
ja päihtyneinä meill' on kuuma syli.
HIIRET

Täss' yhteiskunnan aumassa
niin hiiren olla hyvä on
kuin laitumella lampaan
- mut kirjavassa laumassa
myös salaviillos syvä on
ah toisen hiiren hampaan!

Kas ystävät ne tirkistää
niin mielellään sun aivojas,
sun tuulias ja säitäs;
voi kuinka heitä virkistää,
jos aavistavat vaivojas,
Akilleen-kantapäitäs!

Ja silloin vasta hauska on,
kun voivat tätä virttä nyt
he laulaa tuttaville:
"Se mies jo vallan rauska on
ja pullon kaulaan hirttänyt
on järjen - minkäs sille!"

- Sen nakertajan paras on
ah avarassa kolossaan
täss' aumassamme olla,
ken naapurinsa varas on
ja julkisessa olossaan
on tekopyhä nolla!
ROTTA

Eräälle ylvästelijälle

Käyt huulillasi soma lause tää:
"On tosi kaunista ja kaunis totta."

Mut totuus usein myös on kauniin-ahne - rotta:
kun pääsee kakuilles, niin - kauniit kuoret jää!
VALO JA IHMINEN

Kun "Tulkoon valkeus!" soi käsky Erään,
sä syliis, siivillesi nostit maan. -
Jok' ihmisen ja kukan silmäterään
sun tules yhä syttyy palamaan.
Teilt' unen raskaan sinun luonas herään
kuin kuollut havahtuisi arkustaan.
Käyn etees, alkuäiti, polvilleni,
kurkoitan sätehilles sydämeni.

Sun silmäis ihanuutta palvomalla
jo isät ensimmäiset vuorilleen
näin polvistuivat kasvojesi alla.
Sä ajast' ikuisesta ikuiseen
viet vapahtavat sätees kirmaamalla
kuin virran sydämestä sydämeen.
Ja elollinen kaikki yhtyy uomaas.
Maan huokosetkin juovat sinun juomaas.

Nää myöskin köyhät silmät rakastamaan
oot opettanut kauneutta maan
ja kaltaisiaan. Sydämeesi hamaan
nyt vajoan kuin kultaan sulavaan.
Ja elämäni tulee katoamaan
kuin säde valon suureen ulappaan
- mut ehkä, ehkä valonlisän niukan
sen valoon tuoden, kimmeltäen hiukan.
Juhannuksen alla 1925
VAINAJAIN KEVÄTNÄKY

Vako, siemenen kehto me olimme. Vain käsi kahvassa peisten.
Sato, voittaja, huipulle-astuja ei - vain rinne.
Sinun laillasi, kuoleva kansan päämies, kaukana seisten
maan luvatun aavistimme, mut emme päässeet sinne.

Me menimme hiljaisuuteen tietäen: se on tapahtuva.
Oli tomumme siunattu äiti ja hedelmällinen kohtu:
kas poikamme onnellisemmaksi meitä on vapahtuva,
uness' alla mullan on meille hän silmien lohtu.

Kevät nurmea nostaa otsalle hautojemme.
Mut suurin silmin me hiljaisuuteen näämme:
mitä pyysimme, mut emme saaneet itsellemme,
hän saa sen, poika. Se siunaa elämäämme.

Polun poljimme: siks ura hällä on avarampi.
Ikävöiden me rannalle jäimme - hän astuu laivaan.
Maa uus on hälle, on kauniimpi, ihanampi.
Mikä pilveä meille, on hänelle kuultoa taivaan.

Elon, huoleton poika, hän riemulla ottaa vastaa
kuin kirjavan perhon, mi juuri on jättänyt kuor
Kodiks ihmisen luvattu maa hänt' oottaa, lastaan.
Kevätauringon alla hän huilua soittaen nousee
huipulle vuoren.
1.5.1925
HÄMÄHÄKKI

On taloss' elämäni synkkä takapiha.
Siell' asustavat yököt himojen
ja mato epäilyn ja rupikonna, viha.
Ja öin ne piirittävät sydämen.

Tän' iltanakin ilon mettä juodaksensa
on mielen nurmelle se, perho, lentänyt.
Ja muistain ihanuutta maan ja sisartensa
se silmät ummisti ja - kuinkas kävi nyt:

kas paha ajatus jo hiipi kätköstänsä
- tuo musta hämähäkki ristiselkäinen -
ja tahmeaa ja lujaa surmanseittiänsä
se kutoi, kutoi yli sydämen.

Sen kietoi väistämätön tuhon piiri,
jost' ihme ainoastaan voisi pelastaa.
Tää pimeys on kissa, sydän hiiri.
On lohduttavaa ajatella kuolemaa -
RUNOILIJA

Dan Anderssonin mukaan

Näin runoilija olla, kadull' asustella,
kun edes päätöstä ei taistelulle näy,
se on, on totta totisesti painiskella
kanss' itse saatanan - ties taivas, miten käy.

Se kysyy uhmaa, verta, kyyneleitä,
käyn nyrkkisille nyt, tuo aamu kuoleman,
mut koskaan murhett' ei, ei naisen-kyyneleitä -
en laps, en nainen ole, mies mä olenhan.

Täm' on kuin kalastaisi kaiken yötä
eik' einettäkään pyydykseensä sais,
kuin kulkis ulapalla yössä, myrskyn myötä,
ja maat' ei koskaan, koskaan pilkoittais.

Mut kerran kylmä ruumis olen ikuisesti,
ja silloin minut tyyni uni palkitkoon -
oon silloin mies, mi painiskelun kesti,
ja mulla oikeus on olla, mikä oon.
NÄLKÄ

Syön ruumistas, sinun vertas juon,
ja sen atrian ääreen on ihana tulla.
Joka päivä sun pöytääsi nälkäni tuon -
joka päivä on kuitenkin nälkä mulla.

Ja kun syön, yhä nälkäni kasvaa vain -
ja sun astias ei ole koskaan vajaa.
Oves luo, oves luota kuumeissain
käyn, hoippuen hornan ja taivaan rajaa.

Verijuotikas oon, jota liekki syö,
olen sisältä suuri ja verinen haava.
Tule kerran vieläkin, syntien yö -
ja sitten on tuomion aamu saava!
AUTIO PELTO

Olen autio pelto. Ja autioks jään.
Lien tähkinyt toiveita, uskallusta.
Mut joka korren ja tähkäpään
söi niittymatojen liuta musta.

Olen autio pelto - ei: hautausmaa.
Luurangot nostavat turhaan kättään,
ne kuolivat kaikki syntymättään.
Olen täynnä huuhkajan ulvontaa.
SALTO MORTALE

On rakkaus ihmislasten
kuin, pilvet, leikkinne ikuinen.
Hekin kulkevat kohtaloonsa
sokeasti vyöryen.

Avaruuden äärillä vaikka
he kaukana toisistansa lie
kuin ukkospilveä kaksi,
niin kaipaus yhteen vie.

He tuskin tietävät, miksi,
mut toisiansa lähestyin
he syöksyvät vastatusten
tulenpolttavin syleilyin.

He leikkivät salamalla,
ja heistä jäljelle tuhka jää.
Mut elämän korkein hetki
on kuolemanleikki tää.
II
PALVONTA

Lankean polvias syleilemään
silmissä kyyneleet.
- Kaunis, kaunis, kaunis olet sinä!
K u k a olet sinä?
Suutelet kuolleita elämään!
Mikä olen minä,
että näin minulle teet!
AIKAA

Sinä katselit vierain silmin.
Sinull' - aikaa ollut ei...

- Niin. Aikaa. Tulevat vuodet
se tuokio minulta vei.
Jäi minulle vuosien varjot,
ei muuta, ei.
SYYSBALLAADI

Conrad Aikenin mukaan

Meni metsään vanha kuningas.
Ja puita tervehtäin -
mies murtunut, muinoin onnekas -
hän huokasi, lausui näin:

Oli minulla vaimo, hän ryöstettiin.
Oli lapsia, he ovat vainajat.
Mitä teette, puut - hän kysyi niin -
kun pakkaset saapuvat?

Puut hiljaa huokailivat vain,
ja lehtiä tuuli vei.
Ja haavan oksalla valittain
varis vaakkui, laulanut ei.

Ja päänsä hän, silmät sulkien,
nojas puuhun, onneton.
Niin muisti lehtien kuolleiden
hän valtavan legion.

Kuin merten hyöky ne tulivat
ja tanssivat ympäri pään,
ne kuiskivat, lehti-vainajat,
hän laulun kuuli tään:

Mekin lapsia, vaimoja oIimme,
nyt olemme jätetyt
Ajan kuiluun, Unhon povelle.
Kuka muistaa meitä nyt?

Unohdettujen maa on maailma tää,
hyvä onkin, parempi onkin niin.
Joka laps, joka vaimo häviää
kuin sauhu auteriin.

Ja autuaat ovat vainajat
unohdettuina, unhoitettuaan.
Tule kanssamme - lehdet kuiskivat -,
syys kulkee ylitse maan.
III
RISTI

Eräs runoni risti on,
joka nousee mullasta kalliin haudan.
- Tomu rakkaista rakkain, korvaamaton,
pivo taivasta lomassa neljän laudan,
sinun ristis se on.

Ja juurella ristin sen
lie sydämeni kaipaus mennyt hiljaa
kuin pyhälle paikalle, polvistuen,
surun puhtaan kukkaa vieden, liljaa,
ja rukoillen.

- Nyt lyömänä kirveleväin
tulen haavojen. Vain kivun kukkia kannan.
Kyyn kielin he pistivät sydäntäin, -
nyt haudalle ruusujen tiukkua annan
veren-lämpimäin.
RUKOUS

He seisoivat taistelurivein,
isät, musketti kädessään.
He lauloivat, että heillä
oli Jumala kilpenään.

Ja virren siipi kantoi
Jumalan taivaisiin.
Se virsi lujitti heidät,
se taistelu voitettiin.

Mekin seisomme tässä tänään
sotajoukkona, laulaen,
ja päittemme päällä yhä
on Jumala tuomiten.

Ja torvi saattaa soida
ja kutsua taisteluun
tämän kauniin maamme tähden
ja kaiken kalliin muun.

Oi kuulkaa Inkerissä
veljien itkevän!
Voi laulujen kansaa, maata
kynsissä ryöstäjän!

Ja omissa nurkissamme
käy märkähattu mies.
Sua alati keihäs uhkaa
rakas, rakas kotilies.

Me olimme unta nähneet,
miten majamme korkenee, -
nyt kuitenkin, myrskyn alla,
se perustus vapisee.

Me olimme luulleet, että
me olemme kansa, maa, -
taas kuitenkin veljestä veljeen
kuilu ratkeaa.

Me seisomme tässä tänään
kuin isämme, laulaen:
Ole vahvana kilpenämme,
Jumala taivasten!

Sillä torvi saattaa soida
piankin, kukaties.
Suo, että on kansamme silloin
niinkuin yksi mies!
LAAKERISEPPEL

Yli viiden maanosan rantain
kävi tuulet viestejä kantain:
Ei mahtajan mahti huku,
viel' elää hakkapeliittojen suku!

Sen nimiin jälleen tehtiin
uus' unohtumattoman maineen niitos.
Siks kietoo kansan kiitos
tänä päivänä otsia laakerinlehtiin.

Mut liian niukasti kiittäin
tämä riemuitseva kansa
sotisorjia parhaitansa,
jos heille laakerinlehvä riittäis!

Ei - kuihtumattoman olla
tulis urhojen ohimolla
sinun seppeles, synnyinmaa!
- Sen voimmeko lahjoittaa?

Me voimme - muistaen, että
ei pauhussa torvien soivain,
vaan alttiilla työllään voi vain
kukin solmia seppelettä.

Oma kamppailumme voimaan
teon korkean aateloimaan,
kas, siinä on seppel se.
Mekin tehkäämme niinkuin he!

Yhä uudet niin nimet piirtyis
kivirintaan maineen kallion,
ajan kaukaisuuksiin siirtyis
siten seppel kuihtumaton.
PETSAMON LAULU

On maa lumen, tuiskun ja pakkasten,
maa kaukainen, kaunis ja tyly.
Kovin kallioryntäin tunturit sen
ovat äärillä virtojen vuolaiden
kuin kivettynyt ukkosen jyly.

Porot tundralla siell' ovat laumoissaan,
suden ulvonnan jängältä kuulet.
Näet könkäät, vaahtoa vaippanaan,
nevat, muurainsuot, polon puuttoman maan,
vilut tunnet Jäämeren tuulet.

Sinivihreä, ankara aaltovyö,
koto turskan ja ruijanpaltaan,
kesin, talvin raipalla rantaa lyö,
sen tunturikylkiä uurtaa ja syö
ja usvia tuo ulapaltaan.

Sydäntalvella päivän kammitsoi
joku peikko. On pimeyttä virstoin.
Monet vierivät viikot, ei koita koi.
Vain revontulikeihäitä välkkyä voi
yön kattoon railoja pirstoin.

Mut myös ovat armaat aurinkohäät
saman arktisen taivaan alla.
Kevätpäivien valkeustulvan näät,
ovat äkkiä askeles siivekkäät
kuin riemusta humaltuvalla.

Kesäll' aurinko ei mene kuunaan pois,
yöt valvoo se vuonojen yllä.
Syyskirkkaus - kuinka sen kertoa vois!
Kuin uuden luomisen aamu se ois,
maat peittää se säteilyllä.

Se maa, karu, kaunis, on Petsamon maa,
etuvartio Jäämeren rajun.
Sitä voima ja rohkeus kansoittaa,
elo ihmisen siellä on ankaraa
kuin tuulissa tunturipajun.

Lie raukat ne rannat ja virransuut,
toki myös on toivonsa niillä.
Kun ehtivät Petsamon toukokuut,
sekin eiköhän, kuin kivet kalliit muut,
rivass' otsalla Suomen kiillä?

Jo nytkin, sulan meren porttina, vie
se silmämme uusille teille.
Hyvä tähti jos kansaamme johtava lie
niin, kukaties, myöskin Petsamon tie
on suuruudenpolkuna meille.
ISIEN TIE

Sä tulet loitolt' aikain hämärästä
ylitse raskaan vuosituhannen
ja kerrot - verijäljin kerrot: Tästä
on käyty kärsien ja taistellen.
Sodista tulet, Mustan surman yöstä
ja alta huovin rauta-anturan
kautt' Ison vihan, nälkäkuoleman
ja saloilt', uupumattomasta työstä.

Myös hohtaa vaivan taipaleiden takaa
koin juova kaunis: toivo, uskallus.
Tie, varrellasi vaipuneita makaa,
mut saavut määrääs, jok' on vapaus.
Jos kohta runsain veljesverin kylpein
sen saavutatkin, sankareiden tie,
niin totisesti voitoistamme lie
se sentään voitto ihanin ja ylpein.

Niin tulet loitolt' aikain hämärästä,
tie isäin uskollisten, - meille näin
puhellen: Sinä, jonk' on vuoro tästä
kupeesi vyöttäin käydä eteenpäin,
ties rasti niinkuin isät tiensä ennen:
ain' ylemmäksi, määrään suurempaan,
tään että päivä päilyis pilvimaan
ja silmä lasten, polven kymmenennen!

Nää tulenpatsas, joka yksin johtaa
voi ahdistetut osaan luvattuun.
Saat voiman, voiton, jos se tielläs hohtaa
ja kutsuu taivallukseen, taisteluun.
Se rakkaus on isäin maahan tähän,
se hehku sydänten on palavain.
Vain kaiken antain, kaiken uskaltain
maan etsikoss' et anna liian vähän.

** Runoja kokoelmien ulkopuolelta
KOTINI

Kuuset ne kotini ikkunan alla
tuiskeessa tuulien taipuvat vain,
siellä mun taattoni on kotosalla,
pystyssä päänsä hän kantavi ain'.

Lainehet mun kotolahdella vainen
rakkaita rantoja suutelevat,
siell' emon huolia kantelevaisen
poskia kyynelet uurtelevat.

Pohjolan kotkat ne kannella taivaan
kaartavat ilmoa uljahasti;
siellä mun verevät veikkoni raivaa
korpea kolkkoa reippahasti.

Pulmoset talvella hangelle lentää,
allit ne jäillä jo leikkiä lyö,
puhtaampi mun ompi siskoni sentään,
hempeä, hertas kuin Pohjolan yö.

Kuumasti polttavi aurinko armas
kesällä poskia heimoni tään,
kuumempi näljän kyynele karvas
talvella keskellä hyytävän jään.
(1892)
LAPSI

Eihän lasta huolet eikä
surut paina ollenkaan,
ei hän tunne myrskytuulta,
tulta rinnan kalvavaa,
ei hän tunne onnettuutta
eikä sielun rauhatuutta,
hän on onnen lapsi vaan!

Eivät usko, että mulla
murheen muotoakaan ois,
että mulla elon huolet
leimun sieluhuni lois,
että multa hengen rauhan,
onnen oikean ja lauhan
myrsky rinnan viepi pois.

Eivät usko, että Luoja
mulle moisen hengen loi,
mi ei luottaa Jumalaansa
lapsen lailla enää voi;
naurahtavat: Lapsen huolet!
Miksi vielä pilkan nuolet
kohtaloni mulle soi?
(1892)
ISÄN KUOLLESSA

Miksi kaikk' on hiljaa, hiljaa vainen,
hiljaa kodin koivut huminoi,
miks ei kotipääskyt karkeloi,
miks ei leiki kotilahden laine?

Miksi hiljaa väki työhön kulki,
miksi siskot, veikot kyynelöi? -
Kuolo talosta jo taaton löi,
äsken äiti isän silmät sulki.
(1893)
TAITEILIJAIN TAIVAS

Ei siellä viini virtaa, sada manna,
ei Hourit kauniit siellä karkeloi,
ei symbaalein, ei huiluin hurma soi,
ei autuaita auerpatjat kanna.

Nää ilot kaikki, Herra, niille anna,
min sielu muuhun pyrkiä ei voi! -
Sen taivaan jokaiselle Luoja loi,
kuin kunkin aatos tääll' on aavistanna.

On taide täällä valon varjo vaan
ja totuus tääll' on kuvaa, kuorta vainen
ja kauneus on kahlehissa maan.

Mut siell' ei sido meitä muoto, aine,
ei tarvis siellä talttaa, sanaakaan,
ja symbaaleitta soipi soiton laine.
(1896)
MÄ LYKKÄÄN PURTENI LAINEILLEN

Mä lykkään purteni laineillen
ja järven poikki sen ohjaan
ja lasken salmia saarien
tuon pienen poukaman pohjaan.

Ja rannalla lahden tyynen sen
on tuoksuva tuomilehto,
koti peippojen, kerttujen keväisten
ja laulujen, tuoksujen kehto.

Mut varjossa lehdon vilppahan sen
on neitonen tummatukka,
mun leppäkerttuni keväinen,
mun lauluni, lempein kukka.
(1897)
VEEN VALAMIA

Savi rannalla rakoili
poudan pitkän pilkkoessa,
mieli laulajan murehti
suurien surujen alla.
Vesi velloi, päivä paahtoi,
ahava alati läikkyi,
sorvasi savet sameat
kipposiksi, kupposiksi,
suostutti sumuisen mielen,
pilkkoi pieniksi runoiksi,
kylän lasten leikitellä,
kylän impien iloita.
(1897)
HILJAA

Hiljaa sa kätesi ojensit,
otit pois sen vieläkin hiljempaa,
ylt'ympäri puut ne helisi
ja kuurassa kimmelsi luminen maa;
ma kuulin askelet eroovat,
näin varren vienon, mi vieri pois,
ja yksin yössä ma seisoin, - oli
kuin jotakin kaunista kadonnut ois.

Ma seisoin ja mietin ja muistelin:
Mikä olitkaan, runo kaunis sa,
jok' äsken soit minun mielessäin
ja jok' olit vallan jo valmiina.
Yhä tuota ma turhaan tuumailen.
Mikä poissa on, se jääpi pois.
Mut mielein tuntuu niin tyhjältä
kuin jotakin kaunista kadonnut ois.
(1901)
HALLA

Suot on suuret Suomenmaassa,
rimmet sekä nevat,
Suomen soilla hallan immet
öisin laulelevat.

Noin ne laulaa hallan henget:
"Heilu-, heilukaamme!
Kukkii viljat vainioiden,
tähkät täydet saamme.

Meille heilii hengen laihot,
meille miesten mietteet.
Suot on suuret Suomenmaassa,
liejut sekä lietteet.

Suo on Suomen sydämessä,
viluinen ja arka.
Kunis ei kuulu kuokkijoita,
sinis ei siitä sarka.

Kukat kasvaa Suomen suosta,
kamalat ja kummat.
Sumut nousee Suomen suosta
myrkylliset, summat.

Peittää päivän paistamasta,
pilvet sit' ei peitä.
Kansa vaisu vaeltaapi
virvatulten teitä."

Noin ne laulaa hallan henget
Suomen sydänsoilla,
noin ne heiluu Hiiden neiet
Suomen rapakoilla.

Kunnahilla kultaviljat,
tieteet sekä taiteet.
Kansa raukka rakentaapi
kansalliset kaiteet.

Vihurit ei viljaa kaada,
lyödä voivat lakoon,
kamalampi hallan kanssa
käydä tasajakoon.

Saat sa pivoon korren tyhjän,
toiseen torajyvän.
Kuka rakas rakentaisi
meille muurin hyvän?

Ettei tuhmuus, tunnottomuus
yöllä yli hiipis,
ettei hengen tähkäpäitä
rivo koura riipis.

Vaan ne vastaa hallan henget:
"Meit' on monta, monta,
kukin hoitaa toimensa,
ei yhtään toimetonta.

Puhallamme miesten poviin -
itsekkyys syö aatteet.
Nakerramme naisten mielet -
jälelle jää vaatteet.

Vallan haluun vaihdamme
me edistyksen enteet,
leipähuoliin hukutamme
monen miehen jänteet.

Mukavuutta muille suomme,
nautintoa hiukka,
itse imarrustakin,
jos tulee tuiki tiukka.

Tuhmuudella tuon me lyömme,
ilkeydellä toisen,
kansan nimellä kukistamme
miehen minkä moisen."

Noin ne kuiskii äänet kummat
Suomen sydänsoilla,
noin ne raikuu surman naurut
Suomen rapakoilla.

Kunnahilla kultaviljat,
tieteet sekä taiteet.
Ah, te armaat, vienot, lujat
kansalliset kaiteet!

Kuinka vähän autatte
te vastaan Suomen hallaa,
kuinka teidät helposti
myös vihur' vieras tallaa!

Aik' on ylös yksilöin,
ei monet maata nosta,
monen kanssa kohota
ei koskaan rapakosta.

Monet kaikki kaatavat,
miss' yhdet voivat seista.
Monet koskaan rakenna
ei kansaa pirstaleista.

Vaan ne vastaa hallan henget:
"Heilu-, heilukaamme!
Suo on Suomen sydämessä,
tää on meidän maamme.

Kuinka yhdet seista vois,
kun paikkaa ei, mi kantaa.
Suomen suossa hyllyvässä
ei oo saarta, rantaa.

Hento, hieno sammal vaan
ja alla lieju musta,
siin' on Suomen kulttuuri -
ei mitään pelastusta.

Missä jalan maahan poljet,
siinä puhkee kuori.
Suomen suohon uponnut
on moni haave nuori.

Rakas, heikko rahkasammal -
hallan vaan se kestää.
Liiku hiljaa, jos sa tahdot
tapaturman estää!"

Jos ei kestä Suomen suo,
me tuntureille noustaan.
Tulkoon tänne jokainen,
ken jännittää voi joustaan!

Kuoltava jos kunkin on,
niin kuollaan kukkuloilla.
Lumeen kuollaan kukkuloilla,
lokaan Suomen soilla.

Suomen sumut päivän peitti
pilvet sit' ei peitä.
Siksi täällä tarvitahan
tarmon säveleitä.
(1902)
MORITURI

Me olemme kuolemaan tuomittu suku;
me päivin emme valvo, öin emme nuku.

Me olemme rauhaton, roihuava rotu;
me emme muiden seuraan ja tupatöihin totu.

Me viihdymme, missä tähti viimeinen tuikkaa,
raikuu ranta autio ja meripedot luikkaa.

Me emme säästä itseämme emmekä muita,
me kuljemme joka hetki kuolon porraspuita.

Me taistelemme jäässä ja hymyilemme hyyssä,
me sorrumme ypö-yksin sydän-yön syyssä.

Me tahdomme nähdä, mikä on Manan mahti.
Me lienemme luomakunnan kunniavahti.

On laulanta meille kuin illalle rusko:
me suitsuamme yössä, vaikka sammui jo usko.
(1905)
RAUDAN SYNTY

Syntymättä Suomen rauta.

Hettehissä kansan hengen
heiluu Suomen malmi melto,
aaltoo ponneton ajatus
niinkuin ruoste nahkasuolla.

Ken heikon herättäjäksi?

Kevätmyrsky, maiden ryske.

Ken raudan rakentajaksi?

Ajan henki, nuorten airut.

Kuka liekin lietsojaksi?

Suuttumus valon-väkevä.

Palkehien painajaksi?

Kaikki Suomen kansan lapset.

On aika taonnan aika,
hetki tehtävän teräksen,
hikipäisen päivän tuska,
tuokio väkivasaran,
että pois kuluisi kuona,
karkenisi kansan hammas,
seijastuisi summat aivot,
muodostuisi musta möljä.

Miksi rauta raikumahan?

Kun on tarvis työkaluja.

Miksi hirret hilkkamahan?

Kun on kiire kynnökselle.

Miksi lempi liekkamahan?

Kun on kaunis manner meillä.

Viha miksi välkkämähän?

Kun ei kirkas kansan kilpi.

Tuli, kuule poikoasi,
Luojan helkka, heimoasi,
Ukon tuura, tuttuasi,
lastasi, sinisalama!
Tunnen syntysi, sylistä
kirposit ajan emojen,
piilit maassa piilokkali
kaskien kytösavuna,
nousit takkahan talojen,
kykenit jo kynttilöiksi,
korkenit kokoiksi Herran,
helaavalkeiksi virisit,
hehkuit kansojen kevättä,
suitsuit suurta kukkimusta,
niin sytyit sotatuliksi,
tuprahdit tulipaloiksi,
kylvit jo kyventä kuolon,
sorron siementä sirotit,
raiuit suulla rautamyrskyn,
kiljuit suulla surmakirnun,
isänmaa nimes ihana,
toinen: kansan itsetunto;
painu nyt pajatuliksi,
sepon suostu ahjon alle!

Kivihiili, Kimmon poika,
vanhin vuoren veljeksiä,
sysi-hattu, synkkä-hahmo,
saalas vaivan vuossatojen!
Tunnen ma sinutkin, tuska
olet rouhitun rotuni,
painama petäjäleivän,
sotaratsun sortelema,
kiristämä kirkon ruoskan,
rutistama ruunun miesten,
tammikuussa tielle tehty,
pakkaskuussa työlle pantu,
teurastettu teuraskuussa,
unohdettu kukkakuussa.
Kuku nyt kullaisna käkenä,
helkä sulka-suitsevana,
lieka lintuna pajani,
laika lauluni säennä,
kuki köyhän pihlapuuna,
orjantappura-okana,
pistä piikkinä poveni,
omantunnon tutkaimena,
kerro työtä tuonen-tyyntä,
tyytymystä, täytymystä!

Panu, poika aurinkoisen,
päivän paistavan jumala,
leppeämmän hetken herra,
laupiaamman tunnin tuoja!
Kuule särjetyn säveltä,
rikki piestyn pilpatusta,
kansan kahtia menevän,
heimon hurja-huudollisen,
joka ei seisonut surussa,
ei elon kohluissa kohonnut,
painui maahan martahana,
poistui oikean poluilta!
Anna päivä armautta,
anna viikko viljelystä,
anna vuosi auran tointa,
kausi kaunista keseä,
saisi korret korttumahan,
nuorten varret varttumahan,
henki uusi heilimähän,
aika toinen alkamahan,
taisto kaunis kaikumahan,
kansan valta vankumahan,
söisi Suomi selvän leivän,
jäisi peuroille jäkälä!

Niin kuule, nimetön luoja,
tule, suuri tuntematon,
uskonnottoman unelma,
ihanne ivailijankin!
Tule myrskynä mereltä,
mailta pilvenpatsahana,
jyskä tuomion jylynä,
valka maailman valona,
tapa tauti juurta myöten,
mädän syyt syvältä kynnä!
Tyydy työmiehen talohon,
katso päälle päiväläisen,
loiselle enemmän loista,
lohduttele muonamiestä,
myös mene mäkitupihin,
tule työpajan tomuhun,
suorenna selät kumarat,
suorita parempi palkka,
sulje kurkku kukkarolta,
anna ääni ihmiselle,
irroita ajatus mykkä
päästä päähän neuvospöydän,
kaitse maata kansan kautta,
maa on tehty kansan tautta!

Mitkä äänet oudot yössä?

Kaadetahan kirkon kukko.

Mikä pauhu parsikossa?

Kohoavat koulut toiset.

Mikä terhen päivän tiessä?

Pääty pöyhkä virkavalta!

Miksi tanhu taivahilla?

Maan on varjeltu vapaus.

Näen minä ajan tulevan:
kasvavi saloilla Suomen
kansa kuin teräslepikko,
rautatammikko tanakka,
tuhatpäinen peitsilehto,
päivässä välähtelevä,
härmässä helähtelevä,
soinnahtava tuskan tullen,
heilahtava hetken tullen,
käypä kuolohon hymyten,
kuurassa urosten parrat.
Seisovi selillä Pohjan
vartio vilun-väkevä,
Lappi talven-taiallinen,
Turja turman-luottehinen,
tunturi revontulinen,
lonka Louhen-poiallinen,
kappa hyytä hartioilla,
purnu lunta päälaella.
(1905)
KANSAN VALTA

Kansan valta kaikkivalta,
Suomi yksi yltä, alta,
kansan kieli, kansan mieli
valtioiden valtapieli;
seisoo Suomi niinkuin vuori,
Suomi vanha, Suomi nuori.

Kauan torkuit talven unta,
Väinön vanha kansakunta,
jouduit vieraan vallan alle,
vierahalta vierahalle,
voudit sorti, saarnas pappi,
mutta paisui kansan sappi.

Humahtivat suolla hongat,
halkes pitkät pilvenlongat,
kuulkaa, Suomen korvet ryskää,
metsä liikkuu, linnat jyskää,
lähtee karhu piilostansa,
ärjähtää jo astuissansa.

Syntyi Suomi toisen kerran,
varttui kansa kahden verran,
päätyi päivä myrsky-yöstä,
voitto vuosisatain työstä,
vaikk'ei vielä vapaa maamme,
rauhan askar alkakaamme.

On nyt tehty ensi rynnös,
vartoo vainiolla kynnös,
viljelyksen tie on taattu,
vaan ei roudan valta kaattu,
väijyy väkivalta suolla,
sorto uhkaa ulkopuolla.

Kahtianne maassa kielet,
monianne miesten mielet,
sattuu sana yksi: Suomi,
silloin vettyy silmäluomi,
muistaa joka äiti lastaan,
liekkaa liesi lämmin vastaan.

Siniselkä siellä täällä,
niitut alla, pellot päällä,
kaivonvintti, viiri, talo,
vaara vankka, synkkä salo,
sorsa saunan eessä, lahti,
saaren takaa airon tahti.

Ken sen kesä-yössä eli,
hälle autuus hämärteli,
on hän outo maailmalla,
vieras vieraan orren alla,
palaa povessansa soihtu,
leimuavan lemmen loihtu.

Tääll' on koti, täällä kehto,
taistotanner, hautalehto,
tääll' on isän, äidin maasi,
Suomi, Luojan laulupaasi,
saattaa päivä pilven alta
sanat Suomen jumalalta:

"Laki turva miehen, naisen,
vapaus kansan, kansalaisen,
ihmis-arvo maassa mahti,
kansan valta kansan vahti,
maa ei orjan eikä herran,
mutta heimon vapaan kerran."
(1906)
SUOMEN SIVEYS

Valhetta sietäen,
totuuden tietäen,
parhaansa peittäen,
haaveensa heittäen,
itsensä uhraten,
tunteensa tuhraten
tinkien, taipuen,
laumahan vaipuen
sutten kera ulvoen
puoluetta palvoen,
kansan ääntä kuullen,
Luojan ääneks luullen -
voi olla Suomessakin siveellinen,
hyvä, kaunis, kirkas, hyveellinen.
(1909)
YöN SÄVEL

Turha on tahtoa tuskien lapsen
ikuisten ilmojen korkeuteen,
aurinko pilkkaa, pilvet ivaa -
paras on painua uudelleen.

Yöstä ne kasvavat kukkaset kummat,
päivällä vain on touhu ja työ,
yötä mä lemmin, yötä mä laulan,
olkohon veljeni viimeinen yö.

Tunnen ma aattehen kirkkahat ilmat,
tunnen ma seppojen tunturisäät,
noista en huoli, noissa en viihdy -
tulkatte lempeni tuuliaispäät!

Lennättäkäätte mun lauluni purtta,
viekätte suurien selkäin taa,
soikosi, yön sävel, sieluni halki,
siksi kuin kaikki, kaikk' katoaa!

Silloin mä virteni viimeisen laulan.
Terve, te, yön tytöt! mennyt on mies.
Tulkatte sinisiä siltoja pitkin,
tummui jo maan punalieskavin lies.
(1910)
MARJATAN TÄHDET

Marjatan tähdet, maailman tähdet,
tähdet tietäjienki,
tuikkivat yhä, yö kun on pyhä,
hiljainen ihmisen henki,
paistavat, kiiluvat kylmiin kyliin,
suurten sulhojen mieliin,
syöksyvät kanteletarten syliin,
koskevat soiton kieliin.

Tuosta on taru, tuima ja karu,
mainittu pohjolan mailla.
Tuiki ei tähdet, Marjatan tähdet,
muiden tähtien lailla,
tähdet kun Marjatan tuikkii, ne tuhoo,
vaikka ne vaalii ja nostaa,
autuuden äärettömyyttä ne uhoo,
mutta ne kaataa ja kostaa.

Yö oli aaveen, yö oli haaveen;
impi ja sankari kulki,
välkkehet lunten, helkkehet unten
yö pyhä piiriinsä sulki;
hohteli hongikko harras ja vakaa,
Kuutar kummia seuloi,
valkeus taivaanrantojen takaa
morsiushuntuja neuloi.

Sankari virkkoi, vienosti virkkoi:
"Luonto jo laittavi kesää,
meillä on rakkaus ainoa rikkaus,
meillä ei vuodetta, pesää.
Olla ken maailman orja ei saata,
hälle sen maailma maksaa,
suo hälle haudan syntymämaata;
vieläkö jalkasi jaksaa?"

Virkahti impi, ihala impi:
"Eespäin on talvinen tiemme,
vastassa vaikeus, oppaana oikeus,
rakkauden viestiä viemme,
kuljemme kauneuden palmuja kantain,
päällämme päilyvä totuus,
vaadimme valkeutta taivahan rantain;
rohkea, kuulun sun rotuus!"

Tuikkivat tähdet, Marjatan tähdet,
kannella korkean taivaan,
astuivat aatteet, maailman-aatteet,
elämän ankaran vaivaan,
heittivät pitkän, säihkyvän säteen
idästä läntehen hamaan,
painoivat käden toisehen käteen,
käskivät kiiruhtamaan.

Viikot ne vieri, kuukaudet kieri,
ihmiset aikojen mukaan.
Taas kesä tuli, taas talvi suli,
kuullut heistä ei kukaan;
rannalla vieraalla valkeni luunsa,
huuhtomat hyisen laineen,
peittämät kukkivan kauneuspuunsa,
mainitsemattomat maineen.

Mutta kun tähdet, Marjatan tähdet,
tuikkivat hautojen hiekkaan,
soi sävel tumma, soi kuoro kumma:
"Sortuvat mielensä miekkaan,
uppoovat untensa aavaan mereen
hylkijät elämän almun,
ne, joille noussut on totuus vereen,
kantajat kauneuspalmun."
(1910)
KEVÄT KUITENKIN TULEVI

Tunnetteko? Ilma tuulahtaa:
kevät kuitenkin tulevi!
Taivas korkeamman kaaren saa,
tähdet kiillon kirkkahamman.
On kuin puussa, on kuin Luojan maassa
kuuluis jo salainen kuiske,
vilkahtaisi viidakossa, haassa
huntujen sinisten huiske.

Kevät jälkeen talven raskahimman,
minkä on ihminen elänyt,
kevät jälkeen myrskyn murhaisimman,
mit' on nähty maailmassa?
Oisko mahdollista? Oisko unta?
Ei petä elämän vaisto,
kutoo ihanteitaan ihmiskunta,
päättyvi pisinkin taisto.

Vielä hanget verta huppeloi,
viuhuu rautainen vihuri,
vaan jo metsän simapilli soi,
kohta liikkuu korven linnat,
luonto kuollut vitkallensa vertyy,
käy irti inehmon rinta,
mieli unten ulapoille mertyy,
kangastelee kaunehinta.

Heijastelee hengen voitteloa,
jot' ei viel' ole eletty,
ailahtelee aamun koitteloa,
jot' ei nähty maailmassa,
aikaa auran eikä miekan, missä
täyttyvät unelmat uudet,
sykkii kansakuntain sydämissä
ihmisen ihanammuudet;

haaveet ihmiskunnan korkeamman,
suurten tietäjäin sanomat,
kirjat oikeuden kirkkahamman,
lempeämmän tunnon tunnut,
laulut myrskyn ei, vaan päivän lasten,
entehet elämän lauhan,
aavistukset rantain autuasten,
ihanteet ijäisen rauhan.

Tunnetteko? Ilma tuulahtaa:
kevät kuitenkin tulevi!
Kuinka paljon verta vuotaa saa,
kuinka paljon tuskaa tulvehtia,
ennen kuin maa kaunis kasvaa hyvin,
kypsyvät kylien laihot,
muuttuu muotoon kansain toivo syvin,
täyttyvät inehmon kaihot?
(1915)
KESKIKESÄ
(Yötunnelma)

Istun ikkunassa: päivä vaipuu,
hämyyn valkeahan haan haipuu,
ilta lämmin läikkää, aatos untuu,
tuskin enää tuulenleyhkä tuntuu,
tuoksahtaa vain yrttitarha yöstä,
viime rusko välkkyy vetten vyöstä,
leijaa huonehesen valkoperho,
nousee notkomailta vieno verho,
peittää rannat, pellot, niityt, haat,
kutoo yhteen taivahat ja maat.

Istun itsekseni: hetket siirtyy,
elon muistot silmän eteen piirtyy,
muistan, mullakin on keskikesä,
vaan on poissa linnunlaulut, pesä,
oisi aika tehdä luomistyötä,
vaan ma valkeaa vain siedän yötä,
mitään mieli en, en mitään halaa,
tahdo en ma enää polttaa, palaa
hiljaa iloita vain itseksein,
olla syrjäinen kuin sydämein.
(1916)
TALVEN VALTA

Talven valta kaikkialta
uhkaa, saartaa Suomennientä,
kattaa kansat suuremmatkin;
kuinka eikö maata pientä?
Rinnan halla, riemun halla,
kaiken kauniin routa, rauta,
ihmis-ihanteiden surma,
ellei elonvoimat auta.

Päästä päähän, jäästä jäähän
kulkee kuolon-kylmä järki,
itsekkyyden vinha viima,
omanvoiton-pyynnin kärki,
heleimmillä hengen mailla
vallat aineen valtikoivat,
ihmiskunnan kukkakummut
sorrettujen ääntä soivat.

Hanki maassa, hanki puissa,
hanki ihmissydämissä.
Kuinka soisi toiset kielet
kansan kannel-sävelissä?
Eikö aika maata mennä
lie jo joka lauluniekan,
vallitessa vainon, veren,
hallitessa hallan miekan?

Katkenneet on kaikki siteet
sivistyksen, rakkauden,
mahtavoivat maailmassa
vain nyt vallat pedon, suden;
ken ei tapa toinen toista,
kokee toisen omaa riistää,
suuret pettää suuremmassa,
pienet pienten palaa kiistää.

Yks on lohtu: loppuu kerran
tuimimmankin talven taika,
kesäkuuhun vaikka kestäis,
alkaa heinäkuunkin aika,
täytyy sydäntalven sulaa
suurempien voimain tieltä,
laupiaamman päivän säteen
päästää irti ihmismieltä.

Kuulkaa, kuulkaa! vaikka kuolon
hanki maassa, puissa helää,
sydän sykkää maailmoiden,
ihmisyyden mahti elää,
sammunut ei vielä koskaan
kodin korkeamman hiili,
liesi kansain lempeyden,
vaikka pimeyteenkin piili.

Yks on oppi otettava:
tultava on toimeen kunkin
omillaan nyt kansakunnan,
omillamme sun ja munkin,
oman lemmen lämpimällä,
oman uskonnalla uskon,
oman hengen hehkunnalla,
auennalla aamuruskon.

Nyt se koetaan, ken meistä
enin tohtii siihen luottaa,
jot' ei vielä silmä näe,
mutta sydän, sielu uottaa,
mitä toivoo ihmisheimo
ihaninta itsestänsä,
haavehissaan hartahinta,
miettivintä mielessänsä.

Nähkää, nähkää! Herran miekka
kulkee kansakuntain kautta,
monet paiseet puhkee, ilma
sakoo myrkyn, saastan tautta.
Paljon sortuu, eipä sorru
elon oikeamman mieli,
elon kaunihimman kaipuu,
ihmiskunnan kultakieli.
(1917)

JUMAL-LAPSI
L. Onerva

Kehdolla lapsen kuolevaisen
Herran henki liikkui,
kultapilvinä elämä hälle
kimmelsi ja kiikkui.

Tummaisessa tuutusessa,
orren tumman alla,
itseksensä iloitsee hän
haaveella haikealla.

Taikka hän orjantappuroita
vaeltaa ja astuu,
sateenkaarina surut ja riemut
silmissänsä kastuu.

Kolme hän kukkaa kulmillensa
elämän tieltä taittaa,
runon ja lemmen ja maineen ruusut
maailmakseen laittaa.

Tuostapa piikit tuskan pitkän
povelleen hän painaa,
rinnan vaivalle vaikealle
kiurun kielen lainaa.

Yksi on muisto taaton, maammon,
toinen ystävän kaipuu,
kolmas on kaiho kauneuden
ja hyvyyden, mi haipuu.

Monta on luotu laulajata,
monta laulun lasta,
tuop' on kaikuu kultakannel
vielä kuolemasta.

Suurta vain on taide, joka
suitsuaa ja tuhlaa.
Kaikki ruusut ruskottakoot
jumal-lapsen juhlaa.
(1922)

YöLAULU
Kasimir Leino

Moni aurinko syössyt on syvyyteen,
moni mennyt on mereen tähti,
on sammunut, syttynyt uudelleen,
ei, ken elon aavoilta lähti.

Yö lankee. Hän laulavi itsekseen;
ei virttänsä kuuntele kukaan,
viri vierivi vain yli tummuvan veen
hänen mielensä murheen mukaan.

Tai lie hän jo laannut lauluineen,
hänen häipynyt vaivansa vaikee,
punapilvenä peittynyt pimeyteen
myös kauneushaaveensa haikee.
(1923)
MOMENT MUSICAL

Laula, lintunen, lehvältäs
mulle laulusi lempein,
hienoin, herkin ja hellimpäs,
helkaheileistä hempein!
Miksi murheinen? Laulu on
lapsi taivahan auringon,
niinkuin valkea, varjoton
yö on Pohjolan mailla.

Helkä, haaveeni, haudastain
vielä virtesi ankein,
että kukkisi kummullain
virpi viitani sankein!
Miksi murheinen? Mulle syys
on sun leikkisi lemmettyys,
kun sa kutsut mun syleilyys -
kuolen laineiden lailla.
(1924)
SYYSVIRSI V. 1925

Mitkä ne puuntavat illan pilvet?
Taikovat tarua uutta,
kuinka voi ihminen elää, kuolla
ilman ikuisuutta.

Mitä ne siintävät Suomen järvet?
Virkkavat vanhaa virttä,
kuinka voi elää, kuolla kansa
ilman kurkihirttä.

Mitä ne vankuvat vaarat jylhät?
Jyskyvät talven taikaa,
kuinka voi kukaan toimeentulla
ilman paikkaa, aikaa.

Mitä ne haastavat kummun kuuset?
Tuumivat kansan turvaa,
joka ei koskaan luotaan lykkää
eikä mieroon survaa.

Mitä ne hiiluvat lieden hiilet?
Maamiehen rikkautta,
rauhaa työn ja tyynen lemmen,
raatajan rakkautta.
(1925)

** MAALISKUUN LAULUJA
(runokokoelma (1896) Helsinki)
MAALISKUULLA

On raitis aamu, Palmusunnuntai,
ja ilma tuoksahtaa niin puhtahalta,
mut kylmä tuntu on sen tuoksullai -
on vielä talvi, viel' on hallan valta.

Jo kirkkahana aaltoo avaruus,
jo päivyt paistavi, jo hohtaa hanki,
vaan kaikkialla viel' on hiljaisuus
ja taivas valju on ja maa on vanki.

Niin luonto nukkuu kuni lapsonen,
mi onnen untaan uinuu herttahinta,
ja tuskin kuulee hengitystä sen,
on otsa puhdas sekä tyyni rinta.

Ei vielä leivon suvilaulut soi,
ei virrat vuolaat syökse kuohumalla,
mut keväästä jo urvut unelmoi
ja kesä haaveksii jo hangen alla.

Näin kevätunelmoita urpupuun
ja lemmen haavehia hangen alta
lie nääkin nuoret laulut maaliskuun,
kun vast' on aavistettu kevään valta.
KOTI

Sijan tieän, kussa synnyin,
en tieä sitä sijoa,
kussa kuolo kohtajavi
(Kanteletar)
ISÄN KUOLLESSA
(1890)
I

Nosti kevät vaaramaille marjat,
kylvi laaksoloille kukkiaan,
vapautti aallot vaahtoharjat,
velloi luonnon vedet pursumaan,
sydämissä elpyi toivesarjat,
rinnat kaikki uhkui riemujaan.

Mutta kevät, riemunaika, multa
murti toiveheni kultaiset,
sytti sydämeeni tuskan tulta,
hersymään sai kyynelhettehet:
kevähällä kuoli taatto kulta,
siitä mulle murhe, kyynelet.
II

Yksin istun rantamalla
kauniin kotilahdelman,
siinä istun murhemiellä
alla tuomen tuoksuvan.

Rinta aaltoo, aate raivoo,
kuohuu kyynellähtehet:
"Taattoamme, taivon Herra,
meiltä sentään viene et!

Vuota vielä vuosi, kaksi,
jotta kasvaa siskot saa,
viel' ei jaksa viljon veljet
kurkihirttä kannattaa."

Oli kuin ois aallot mulle
säälitellen laulelleet,
rukoelleet hongat, raidat,
rannan paadet heltyneet.

*

Mut viikon päästä mä taattokullan
jo saatoin oudolle retkelleen
ja silloin saatoin ma alle mullan
myös lapsenuskoni toiveineen.

*

Näin sitten mä haihtuvan siskosein
kuin kuplaset maailmalle,
näin sortuvan viljon veljyein
niin nuorina taakan alle.

Näin voimien riutuvan äidiltäin,
hänen horjuvan hautaan varmaan,
ja sortuvan kallihin kotini näin,
työn murtuvan taattoni armaan.

Ja silloin armasta taattoain
ma muistelin murhemielin
ja silloin lietoa kanneltain
ma kaiutin kaihokielin.

Ja lauloin onnea lapsuuden,
sen uskoa, uinailuita -
kuin syksyn siirtyvä leivonen
suvilempeä, laulupuita.
III

Kylmä on hangen kiiltävä pinta,
kylmempi saiturin jäätynyt rinta,
kolkko on lehdetön syksyn lehto,
kylmempi onneton orvon kehto -
kylmempi, kolkompi vielä on varmaan
patsas haudalla taattoni armaan.
RIKKARUOHOJA

Noin noukit rikkaruohoja,
oi äiti, taimitarhastas
ja kohta kaikk' on puhdasta
sun pienoisessa puistossas.

Mut kohta sydän lapseskin
jo versoo rikkaruohoja -
kun sielläi, äiti armahin,
sa saisit yhtä puhdasta!
SALAISUUTENI

Varkaan lailla hiivin hiljaa,
ihmisiä karttelen,
kuljen seinän vierustoita,
keskitietä tohdi en.

Kädessäni käärön kannan,
sitä hellin povellain,
ett'ei multa aarrettani
viedä vieras saisi vain.

Kaupungista päästyäni
metsätielle poikkean;
sama mulle, minne kuljen -
alle hongan istahdan.

Siinä vasta murhevirrat,
itkut ilmi pulppuaa;
kädessäni kannan koito
äidin kuolonsanomaa.
(1896.)
MENNYT KOTI

Äsken koito kotimailla
kuljin taasen surussain,
kun on mennyt koti multa,
poissa poikamaailmain.

Poissa tuolta tuomilehto,
jossa kertun laulu soi,
poissa kuuset kukkalatvat,
jotka lasna huminoi.

Karja käypi laitumella
minun leikkilehdossain,
kodin kuuset tukkipuina
uivat kotilahdellain.

Pirtin peräseinämältä
honka myöskin kaadettiin:
uutistorppaan notkon päässä
saatiin seinähirsi niin.

Honka oli turvanamme
tuiskiessa tuulispään,
sepä pohjan jäiset viimat
aina väisti lehvillään.

Uusi aika lehdot murti,
kuuset kumos, hongat kaas,
mutta kodin kaunisteeksi
noussee uudet taimet taas.
(1892.)
KESÄ

"Linnut liitteli sanoja,
puien latvat lausehia"
(Kanteletar.)
LEMMEN UHRIT

Veikko: "Anna, sisko, ruusu tuosta,
ruusu ihanaisin,
että viedä immelleni
illalla sen saisin!"
Sisko: "Ota ruusu! Lemmellesi
annan ruusun parhaan -
oma lempi ryösti multa
elon ruusut varhaan."
(1891.)
KULLAN LUO

Synkkä on yöhyt ja öiset saaret,
tumma on taivon vyö -
Tummana impeni ihanan kaulan
kaartavi kutri-yö.

Valkea, puhdas on aallon vaahto
harjalla laineiden -
Valkea mieli on impeni armaan,
pulmuni puhtoisen.

Norjana aaltojen harjanteita
halkovi purteni mun -
Norjana noin myös notkuvi varsi
impeni ihaillun.

Täysiksi purjehen poimut tuuli
painavi paisumaan -
Täysi on impeni uhkuva rinta,
täysi on tunteitaan.

Vinkuos viima ja ärjyös aalto,
tuosta ma huoli en -
Kohta ma joudun, kohta ma lasken
kultani rannallen!
KULLAN LUOTA

Mä yksin soutelen yössä
ja laulelen hiljakseen
ja katson, vierellä venhon
kuin leikkivät väreet veen.

Ja aaltojen laillapa aatteet
myös mulla ne karkeloi,
ne eelle purteni entää,
en seurata niitä voi.

Ja tuonne ne aattehet kiitää
kodin armahan valkamaan,
siell' äitini varmaan valvoo
ja vuottavi poiuttaan.

Mut aatteita paljon, paljon
jää purteni jälkehen:
jäi impeni ihana sinne
surumielellä rannallen.

Oi, onkohan taivaan alla
viel' onnea suurempaa,
kun keskellä kahden lemmen
näin lempien soutaa saa!
ONNEN APILA

Nelilehtisen apilan tullessain
mä löysin karjatiellä,
mut toisen hukkasin rinnaltain
ja siit' olen murhemiellä.

Sen oisin ma antanut neidollein -
sinä armahin neitokulta! -
Mut tuost' älä itke, mun impyein,
saat ainoonkin sinä multa.

Kun illan tuulonen tullevi tuo,
niin sille sen aion ma antaa,
se onneni kukkasen impeni luo
niin hiljaa, hellien kantaa.

Ja jospa se joutuis aalloillen,
kun järven poikki se lentää,
niin tottahan lahjana laineiden
se neitoni rantahan entää.

Näin kulki mun kukkani toivoen
ja raittiiksi kuohusta kastui.
Mut nähnyt ei sitä impynen
ja - murskaksi onneni astui.
(1892.)
SISKOJEN KESKEN

"Niin suloinen ja hertas on
kyll' onnellinen lempi,
mut lempi vallan onneton
on sentään suloisempi.

Näät siin' on aina tenhoa
ja tuntehille uutta,
on toinen päivä toivoa
ja toinen toivotuutta."

Tään Siiri kuuli siskoltaan
ja päätti tuota koittaa.
Mut turhaan! Kaikki poiat vaan
hän vangiksensa voittaa!
KAUPUNKIMATKA

Poika nuori kaupunkihin
läksi myötätuulta,
purtta pientä viima vinha
saatti salmen suulta.

Alkumatkan aavan seljän
kulki joutuisasti.
Vasta illan tullen pääsi
kaupunkihin asti.

Missä viipyi poika nuori
vaikk' on myötätuuli? -
Rannalla on kullan koti,
siellä simahuuli.
YLI METSÄN KOITTI JO PÄIVÄN KOI -

Yli metsän koitti jo päivän koi,
kun nurmella neitonen kulki,
kukat kukkivat auki jo umput loi,
jotk' eilen illalla sulki.

Ja neitonen nuori se nurmella vain
niin hiljaa, hiljaa astui,
ja kukkaset nyökkäsi kuiskuttain,
kun kasteesta helmat kastui.
KOSTETTU KOSTAJA

Vuota, kylmä tyttö, kyllä kostan -
mietti poika tullen tytön luota -
suukon kielsit, kohta kahta pyydät.
Koston kovan mietti neiollensa
poika nurjamieli metsätiellä:
Kolmeen iltaan impyensä luokse
aikonut tuo julmuri ei mennä.

Työtä tehden kului ensi päivä,
lauleskellen poika nuori raatoi,
keveästi kuokka nousi, laski,
hiki helmieli kulmillansa.

Tuli toinen päivä. Laulu lakkas,
kuokka unhottui ja otsa kuivi,
katse kuokkijalta aina nousi
yli kuusten tuonne kunnahalle,
josta puiden taitse talo puunti.

Illan suussa poika kuokan heitti,
juoksi lehdon lähteen vieremälle,
siihen istahti ja illan istui,
lauloi kaiholaulujaan ja itki.

Mutta lepikössä impi istui
huokaellen sydänhuoliansa,
kuuli kujerruksen kuttimielin,
iloksensa itkun vaikerruksen.

Turha, poikaparka, nyt on kostos,
vaikka viikon oisit nurjamiellä.
(1893.)
PAIMENTYTöN KESÄ

Tyttö nuori päivät pitkät kulki
korpimailla karjaa paimennellen,
siellä riemusuulla lauloi tyttö,
lauloi laajan ilman lintusille
rinnan nuoren kaihot kaukomielet.

Metsätietä pyssy olkapäällä
poika uljas, valkolakki, astui,
kuuli kaiholaulun kalliolta,
riensi sinne, näki neien nuoren -
kysyi tältä, mitä tietä voisi
päästä vaaran taakse tarvassuolle.

Pojan mentyä se tyttö itki,
eikä itse tiennyt, miksi itki.

Toisen kerran luokse saman paaden
sattui poika metsämatkoillansa,
väsyneenä viereen immen istui,
istui siinä kaiken kesä-illan
nauratellen neittä kainokaista.

Pojan mentyä taas impi itki,
eikä tiennyt vielä, miksi itki.

Joutui synkkä syksy, sade-ilmat,
kuihtui kukat, siirtyi laululinnut,
kuulunut ei enää metsämiestä,
kaikunut ei laulu kalliolta.

Paatta vasten paimentyttö itki
nyt hän tiesi kyllä, miksi itki.
HAAVEILEVALLE SISKOLLE

Käy pois, oi sisko, sen koivun alta,
se koivu on turmion, tuskan puu!
On huolten aaltoja lahden aallot
ja kaihon tuoja on illan kuu.

Sen koivun oksilta kiehtoin soipi
tuo tarina kaunis ja utuinen,
mi pettänyt on niin monta, monta -
ma myös oon kuullunna kerran sen.

Se kevään toivoja tarjoo sulle
ja kutsuu onnehen ikuiseen.
Mut ällös lauluhun liioin luota, -
ei koskaan kuulu se toteuneen.

Ken kerran kuuli sen laulun tenhon,
sen onnen kalpea kaiho vei,
hän istui iltamat itkusilmin
ja rinnan rauhoa saanut ei.
ANTIN PÄIVÄPALKKA

Miksi nyt on Antti niin
käynyt ahkeraksi,
vaikka ennen mainittiin
muita laiskemmaksi?

Hovistakin läksi pois -
onkos kuultu moista! -
vaikka saanut viikolt' ois
markkaa kaksitoista.

Nyt hän päivät kaiket vaan
männikköä kaataa,
uutismaaksi uutteraan
lahden rannan raataa.

Miksi nyt on Anttikin
käynyt ahkeraksi? -
syynä suu on suloisin,
immen silmää kaksi.

Sorja Selma aidan taa
saapuu aina illoin,
päiväpalkan Antti saa
suudelmissa silloin.
MARJAMAANI

Mansikkahan kesä-aamull' läksin,
pellon pientareita pitkin kuljin,
muistin varoitusta äitikullan:
Tuo'os mulle myöskin joku marja.

Ahkerasti poimin, rove täyttyi.
Mikä liekin silloin kullan tuonut,
tuonut saman pellon pientarelle! ...
Sinne marjat heitin maistamatta,
riensin riemuellen kullan luokse
huulten mansikoiden poimintahan.

- Ällös, äiti, marjojasi surko,
vuota vielä muuan viikko, kaksi,
tuon ma sulle koko marjamaani!
HEINÄTYöSSÄ

Niin kuumasti paistaa päivä,
vaikk' onpi jo laskullaan,
hiki peittävi Annin otsan
ja rinta se aaltoo vaan.

Ja työnsä jo heitti ja juomaan
meni tuonne hän metsän taa,
kuss' sorjien kuusten alla
hete puhtahin pulppuaa.

Jo varjossa posket jäähtyy
janon viileä lähde vie -
mut ties, kuin sattunut sinne
myös naapurin Antti lie! - -

Jo kaikk' oli heinät koossa
ja niityllä laannut työ
ja päiv' oli laskenut ammoin
ja saapunut vilpas yö,

kun kuusikon helmasta Anni
sai kotihin kiiruhtain,
mut poskia poltteli vieläi
ja rinta se aaltosi vain.
KÄKöSEN TARU

Rannall' lahden istui talon Tilta
kanssa Villesulhon kuherrellen,
ihastellen illan ihanuutta,
kuullen käkökullan kukkumista,
joka tuolta rantakunnahalta
helkytteli virttä viehkeintä,
vihkivirttä kauniin pyhä-illan.

Virkkoi morsiolleen Ville silloin:
- "Ootko tarinan sa kumman kuullut,
että käkösestä syksymmällä
tulee haukka julma, pääskyn surma?" -
- "Olen kuullut, mutta tuot' en usko",
väitti Tilta, "onhan mahdotonta,
että käestä, mi kevään kaiken
kukkuu hellästi ja herttaisesti,
tulla voisi ahnas, julma haukka." -

Vasta syksyllä kun sorja Ville
häänsä vietti sekä toisen naisen
torppaan tuonne lahden taakse saattoi,
silloin vasta Tilta tarun uskoi
ynnä paljon, paljon muuta myöskin,
jot' ei ennen ollut uskonunna.
KARKELOISTA PALATESSA

Ne karkelot niin oli hauskal,
soi soitto niin hurmaavaan,
ett' aamuhun huilasi aika -
mitä äiti nyt virkkaakaan!

Hän käskihän varhain tulla
mun tanssin touhusta pois,
mut "Tonavan aaltojen" vierren
ken äitejä muistanut ois!

Oi ällös, äitini, suutu,
saat ruususen rinnaltain.
- Mut voi, hän kysyä voisi
mä keltä, keltä sen sain!
PETETTY NEITO

Mä kävelin metsätiellä
ja kuuset ne kuiski vaan:
Tuo kalpea tyttö saanut
lie rukkaset sulholtaan.

Ma laulua aloin laulaa
ja ylkääni ylistin,
hänen lempeä, uskollisuutta
ja kuntoa kiittelin.

Lie lauluni leino ollut
ja ääneni soinnuton,
kun säälin huokaus hiljaa
soi helmasta hongikon.
KUN NEITONI LÄKSI

En saanut, impeni armahain,
ma muistoa muuta sulta,
jalan jälkesi jäi kotirantaan vain -
vei senkin jo aallot multa.
AATEKUTEET, TOIVENIIDET

Päivä istuttu ol' alla haapain
vehreällä sammalmättähällä,
laulut liedot kertoi lemmen tulta,
naurut raikkaat rinnan puhtautta,
päämme päällä haavan lehdet helkki,
aallot leikki jalkojemme alla.

Joutui ilta, painui päivän kulta,
utuisiksi lientyi lahden rannat,
tuuli tyyntyi, taltui rannan aalto,
haapain lieto helke hienontui ja
kuiskeeks' suli, tuskin kuultavaksi.

Lakkas silloin myöskin lempilaulut,
naurannasta raikuneet ei rannat,
äänetönnä, sanatonna siinä
istuttiin vaan käsi kättä vasten -
tunteet yhtyi, aate toistaan etsi.

Kumma kudos, tunnehuntu hieno
tuntui yhdistävän meitä silloin,
kuteet toivehista kultaisista,
niidet siinä aueraattehista.
Yö se kuteet kutoi, nitoi niidet,
metsärastas polkusia polki,
sukkulata heitti illan henki,
pirtaa veti rannan lainekeiju.
KAIHOMIELLÄ

Nouskaa aallot hyrskyharjat
lauluanne laulamaan,
että laulustanne taasen
uljuutta ja voimaa saan!

Mutta mulle miehen mieltä
aallot enää anna ei -
on kuin joka lainehelta
lauleleisi Lorelei.
RAKASTUNUT

Raikkahasti laulaa aamunaalto,
kun se läikkyellen rantaan lyö,
hilpeä on haapalehdon helke,
sit' ei paina elon päivätyö.
Yksin kerttu laulaa murheissansa
ikävöiden omaa armastansa.

Minä myöskin aamunaallon lailla
ennen lapsenmiellä laulelin,
sitten lietona kuin rannan haavat
leikin, lemmin, lauloin, tanhusin.
Nytp' on riemu poissa, kerttu kulta,
saanut olen huolenvirret sulta.
KULTAANSA IKÄVöIVÄ

Oi, jos oma impeni armahin
mä tänne sun vieraaks' saisin,
karit kaikki ma tieltäsi perkkaisin
ja väylät mä viitottaisin.

Ja kieloja aalloille kylväisin
mä talvisen tuiskun lailla
ja saisivat sadetta saaretkin
ja kunnahat rantamailla.

Näin lempeni tuoksuja henkisit vaan
ja kulkisit kukkamerta.
Ja nyt jos, impi, et tullekkaan -
niin tottahan toinen kerta!
HUOLISSAAN HUOKAILEVA

Koko metsä on laulua täynnä,
joka lehvällä lemmitään
ja riemuten sirkut ja peipot
ne kertovat keväästään.

Mut yhtäpä puuta ne linnut
vaan karttavat kammoten -
sen alla ma onneton istun
ja huoltani huokailen.
MÄ METSÄN POLKUA KULJEN -

Mä metsän polkua kuljen
kesä-illalla aatteissain
ja riemusta rintani paisuu
ja ma laulelen, laulelen vain.

Tuoll' lehdossa vaaran alla
oli kummia äskettäin,
niin vienoa, ihmeellistä
all' lehvien vehreäin.

Minä miekkonen vain sen tiedän,
minä vain sekä muuan muu
ja lehdon lempivä kerttu
ja tuoksuva tuomipuu.
ENSIMÄISEN YLIOPPILASKESÄNI MUISTO

Järven taakse tehtiin venheretki,
järven taakse talontyttölöihin,
siellä viivyimme me päivän kaiken:
Aamu aholl' oltiin mansikassa,
ilta pihamaalla karkeloitiin -
yö? - se maattiin aitass' impysien.

Purjepurrella kun sitten sieltä
pois me aamun tullen laskettihin,
muilla kaikill' oli joku muisto,
millä ruusu, millä lemmen kukka
millä kielokimppu rinnassansa.
Minä yksin ilman olin, eipä
kukkaa suonut impi mustakulma -
antoi oman nuoren sydämensä.

Kotirantaan päästyämme, toiset
riistivät jo kukat rinnaltansa,
mutta kauvemmin ja hellin huolin
immen sydäntä mä säilyttelin -
heitin pois sen vasta viikon päästä.
(1895.)
PYHÄT ON PIHLAJAT PIHALLA

Pyhät on pihlajat pihalla,
pyhä on kukka pihlajassa,
marjaset sitäi pyhemmät.

Pyhä on kuusikon käkönen,
pyhä on suvinen ilta,
pyhempi Juhannusjuhla.

Pyhät on immen huulten marjat,
pyhät on ruusut neien posken,
pyhin puhtaus sydämen.

Puukko Iyötiin pihlajapuuhun
suvi-iltaman sulossa,
kevätlinnun kukkuessa.
Poika julma neion nuoren
miellytti metisin kielin
alla pihlajan pyhäisen
äiti vanhan nukkuessa.
HYLJÄTYN VALITUS

Illalla kävelin mä kangasta pitkin,
kankaalta kimpuksi kanervia kitkin.

Yö oli ihana ja tuuloset nukkui,
kukkaset tuoksui ja käköset kukkui.

Miksi mun sydämeni synkäksi saikaan? -
Muistoni lensivät nuoruuden aikaan.

Katselin kädessäni kankahan kukkaa -
impeä muistelin tuuheatukkaa.

Maahan ma kanervani kaunihit heitin -
noinpa ma ilonikin multahan peitin.
SINIPIIKOJEN LAULU

"Soi simapilli,
kutsuos immet
kuusikon helmasta
karkelohon!
Kuutamo kaunis
alkava yöhyt -
kaikki ne käskevi
karkelohon.

Liehuos liina,
huiskios huntu,
verho sa ihanan
impeyden!
Impinä täällä
vain elon kaiken
leijaamme lehvillä
kuusosien.

Ei sinipiiat
lemmestä huoli,
aarre se vainen on
ihmisien.
Aarreko? ei vaan
kalvava tuska,
riemun ja onnen mi
ontoksi syö.

Montapa kertaa
luoksemme tullut
illalla leikkihin
ihminen on,
leikkinyt täällä,
suukkoja saanut,
kylpenyt kanssamme
virroissa myös.

Illan hän leikki,
toisen jo itki,
ett' emme lempeä
tuntea voi -
aamulla läksi
kaihoa kantain,
päivät mi nukkuu ja
valvovi yöt.

Tuostapa paljon
impiä metsän
ihmiset syyttävät -
meidänkö syy?
Suukkoihin miks' ei
ihminen tyydy,
ilman ei lempeä
leikkiä voi?

Mutta kun joskus
illalla yksin
istumme lehdossa
vierellä vuon,
lainehet virran
vienosti laulaa
rantaman ulpuja
tuudittain,

silloinpa meilläi
pohjasta rinnan
nousevi huokaus
kaipauksen ...
Onneksi silloin
tietänyt ei oo
luoksemme hiipiä
poikanen maan!"
SYYSLAULU NEIDOLLENI

Jo pilvihin taivas peittyy
ja paljas on rannan puu,
tuul' laineita ärjyen nostaa,
keto kukkiva kellastuu.

Suven hertas ja hempeä aika
se kestävi hetken vaan,
mut ainaiseksi se rinnan
voi velloa aaltoamaan.

Kesän kukkaset elpyy kyllä
taas tullessa keväimen -
kun kestäis kesämme lempi
yli talven ja tuiskujen!
MATKALLA

Matka pitkä, mieli musta, mistä lohdun saapi?
Entisajan auvon muistot murheet karkottaapi.

Sinne jäi mun neitoni kuin kukka kotirannan;
venhoni mä viiman viedä aukealle annan.

Ällös kukka kotirannan katso ulapalle,
katso ennen laaksohon tai rannan kukkulalle.

Sortuvan mun aallon alle nähdä voisit siellä,
siitä ehkä kauvan oisit, impi, murhemiellä.

- Joskus mua muista sentään, muista immyt rukka,
ettei ensi aallon helmaan kaadu rannankukka.
ENSI LUMEN AIKOIHIN

Oli tullut lunta
jo tulvaltaan
ja valkea vaippa se kattoi maan,
kuin neitosen, unta
mi haaveissaan
vain uinuvi kainoista toiveistaan.

Lumi puhdasna päilyi
ja impyinen
se latuja hiihteli hangellen.
Ja päivän ne säilyi
ja yöhyen,
kaunis uus lumi peitti ne umpehen.

*

Oli ihana neito,
niin puhtoinen
ja nuori ja kaino ja kaunoinen.
Hänet kerran kun keito
mä nähdä sain,
heti leimahti lempi mun rintahain.

Kesä-yöhyet vienot
me lemmimme niin,
mut syksyllä sitten me erkautiin.
Vain muistomme hienot
ne säilyivät -
kunis uutehen lempehen häipyivät.
Maailmalla
VIIMAN VIEMÄ, TUULEN TUOMA

Minä koito kun synnyin maailmaan,
oli tyyntä ja rauhaisaa,
kuin alkavan ukkosen eellä on vaan -
sitä tiennyt en aavistaa.

Mut kohtapa pilviä kokoutui
mun taivoni tummentain
ja ukkonen löi, vesi vaahtona ui -
minä suojoa turhaan hain.

Kuin rikkasen pienen mun viimat vei
pois kauaksi maailmaan;
Mut tullevi loppu se tuulellei -
rikan heittävi helmahan maan.
PUHTAHAT PURJEET
"Mit schwarzen Segeln segelt mein Schiff wohl uber das wilde Meer." (Heine)

Poikana purjehdin purrella kerran
laineilla lakkapäillä,
silloin ma näin lumivalkeat purjeet,
neitoni laskevan näillä.

Syömeni syttyi ja henkeni hehkui
armahan immen luoksi,
mut oli pilkkuja purjeeni täynnä, -
tohdinko niiden vuoksi?

Silloinpa pilvehen päivyt peittyi
vaatetta valkasemasta.
Pilkkunen myös oli neitoni purje,
varjossa näin sen vasta.

Pois päin purteni murhemielin
käänsin mä aavaa kohti -
kaukaa ehkäpä immelleinkin
puhtailta purjeeni hohti.

Voi kun et paistanut päivyt silloin,
kaikki nyt toisin oisi,
mullakin oisi nyt puhtahat purjeet,
jäljellä ihanne oisi!
AUER JA USMA

Ei päivyen auer ja yöhyen usma
voi yhdessä leikkiä koskonkaan,
näät toinen se lämmön ja lemmen on lapsi
ja toisen on kehtona kylmyys vaan.

Suvipäivyen suukosta syntyvi auer
ja aikansa kaiken se leikkiä lyö,
niin kaunisna päällä sen kaartuvi taivas
ja aalloton selkäin on sinivyö.

Sinä impeni oi, olet aamunen auer
ja syntynyt lietona leikkimähän,
et tiedä sä tuulista, ukkossäistä,
olet lapsonen päivyen pilvettömän.

Minä syntynyt oon kuni yöhyen usma
vain palteella rantaman hallaisen,
ei kehtoa huolinut hellivä päivä,
ma laps' olen yön sekä pimeyden.

Sun kehtoas kierteli haltiat onnen
ja maailma tarjosi aarteitaan,
mut äityen itkut ja näljän ja tuskan
ma lapsuudestani muistan vaan.

Sinä kasvoit kummulla yhteiskunnan
ja ruusuja vain oli elosi tie,
minä laaksossa synnyin ja laaksossa kasvoin
ja kulkenut en yli kukkien lie.

Ei marmori-otsasi puhdasta lunta
ole huolet ne konsahan uurrelleet,
ei tummunut itkusta silmäsi taivas,
ei poskea kyntänyt kyynelveet.

Olet untuvakehdossa uinunut aina
ja keijuset kehräsi untesi vyön -
ja sentään koito ma toivoa koitin
ja luottaa liittohon päivän ja yön.

Oli houreita haaveet ja turhia toiveet,
ma hullu kun kummulta kukkaa hain,
ei kukkine mulle ne kunnahan ruusut
saan laaksosta onneni etsiä vain.

Ei päivyen auer ja yöhyen usma
ne yhtehen yhtyä konsana vois -
kun joutuvi ilta ja usva kun nousee,
niin auer jo pilkaten häipyvi pois.
SUURET AATTEET

Elontaistossa, tuulispäissä
nuo aattehet suuret vain
voi ihmishenkeä nostaa -
näin oppia lasna ma sain.

Mut aika ja alkava miehuus
jo mulle sen tiedon toi,
ett' aattehet liian suuret
myös painaa maahan voi.
KOMPIA
1. RUNOILIJA-YSTÄVÄNI HUOKAUS.

"Konstiko lauluja laatia on, kun on laulajan
lahjat!
vasta se tietävi työn, kell' ei lahjoja oo."
2. ERÄS ARVOSTELU.

Tunnustan mielelläin, täss' että on aate ja
muoto,
kun sinä tunnustat, keltä ne ottanut oot.
3. HELMIÄ KYLLÄ.

Kainosti laulusi nuo "Helohelmiksi" ristinyt
oot sa,
helmiä kyllä ne lie, mut hikihelmiä vaan.
4. ERÄÄLLE KIRJAILIJALLE.

Ajatusviivoillaan hän peijaa, pentele, meitä
aatetta etsimähän sieltä, miss' ei sitä oo.

Kun astuvi majaani rauhaiseen
tuo vietävä taasen vihkoineen
ja viereeni istahtaapi,
omat lauluni tempaan ja armotta
hänen kuultensa niit' alan lausua -
hän kauhulla kaikkoaapi.
VASTAMYRKKYÄ

Hän lauluja laatien istuu yöt
ja päivin hän lausuvi yönsä työt -
mä kääntyen, nääntyen kuulen.
Mihin, polonen poika, ma turvaudun,
kun hukkua oon runotulvaas sun? -
On keksitty keino jo, luulen:

Kun astuvi majaani rauhaiseen
tuo vietävä taasen vihkoineen
ja viereeni istahtaapi,
omat lauluni tempaan ja armotta
hänen kuultensa niit' alan lausua -
hän kauhulla kaikkoaapi.
FILOSOFEERAAVA YLIOPPILAS

Voi, voi tätä kurjaa maailmaa,
voi sinuas ihmiskunta,
sua säälin mä niin, ett' taasenkaan
koko yöhön en saane unta.

Mikä on tään elämän tarkoitus?
Mikä kansan ja yksilön määrä?
Mikä absoluuttinen oikeus
ja absoluuttinen väärä?

Ja löytyykö mitään Jumalaa,
ja jos löytyvi, minkähän moinen?
Hän itsekö ohjaa maailmaa,
vai tehnee sen joku toinen?

Jos Jumala onkin, on mahdoton
ett' oisi hän immanentti ...
Ei! nythän tää, hiis' vieköön, on
kuin "pikku teoloogin" tentti.

Mut kurjaa, sen minä tiedän vaan,
on reistata maailmassa,
kun laina jo huomenna lankeaa
ja tyhjä on miehen kassa.

** TARINA SUURESTA TAMMESTA Y.M. RUNOJA
(runokokoelma (1896) Porvoo)
ALKUSOINTU

Muinaisuuden mustan yössä,
Pohjolan ajan alussa,
aaltosi ulappa aava
yli suuren Suomenmaan.
Suolaisten sumujen vyössä
vyöryi synkät aallot vaan
sylitellen, sylkytellen,
halki aikojen halaten
jäitä hyisten huippuvuorten,
päitä lauttojen lumisten.

Aallot kulki tuulten teitä,
aurinko ajan latua,
hiljaa hiihti päivät pitkät,
hiljaa hiipi pitkät yöt -
päivä kutoi kuiden työt,
yössä vuossadat samosi.

Vaan kun kerran päivän kaari
taasen taivolle kohosi,
maa oli merestä noussut,
veestä manner maatununna,
ulapalle outo saari,
aalloille nimetön niemi.

Kenpä maata kylvämähän,
toukoja tihittämähän?
I.

"Sitä kuusta kuuleminen,
jonka juurella asunto."
(Suomal. sananl.)

Kerran illalla Kalevan kansa
saapui niemehen nimettömään,
matkan vaikean vaivoistansa
yöpyi rannalle lepäjämään,
sytytti savunsa saarelmalle,
tulensa niemyen nenähän toi,
levitti lehviä kuusten alle,
louhten lomahan majansa loi.

Vaan kun aamulla päivyt koitti
valaen vesille kultiaan,
kummun kuusessa peippo soitti,
kukahti käkönen oksallaan;
silloinpa heraksi heltyi mielet,
sulipa hymyhyn partasuut,
silloin helkähti sydänten kielet,
humahti rinnassa "isien puut".

Juuri kaivaten maata moista
lähteneet oli kulkemaan
tuolta he Aasian alkukoista
otava, aurinko oppainaan -
maata kaivaten, kussa senki
luonto luontoa omaa ois,
kussa Kalevan heimon henki
korven honkien humussa sois.

Kohta tietäjä lyylin laittoi,
saneli pyhäksi salmen suun,
kummun kuusesta oksat taittoi,
julisti vuorella Jumalan puun,
lepikön aitasi Hiiden haaksi,
asuma-ahoksi vainajain,
nimitti niemyen Suomenmaaksi
Ukolle uhreja teurastain.

Näinp'on riemulla Kalevan kansa
tuhanten järvien maahan jäi,
aneli onnea Ahdiltansa,
palui palkkoja metsältäi,
saarten salmihin verkot heitti,
syvälle korpehen vipunsa vei,
paaden kourussa kalansa keitti,
tuntenut kaupin kaluja ei.

Vaan kun iltasin kumpuloilla
päivän laskua katseltiin,
tai kun erässä nuotioilla
otavan sarvia outeltiin, -
silloinpa helisi kannelkielet,
kautta kumpujen soitot soi,
silloin sankarit vakaamielet
sormet sormien lomahan loi,

silloin loihtuja, laulelmoita
partahuulilta humisi vaan,
alkusyntyjä syviä noita,
peruja kansojen kehtomaan:
Vipusen virsiä, satuja sammon,
"lovessa"-käyntejä loihtijain,
kuvia kummia Kalman kammon,
ituja Tuonelan tutkelmain.

Luonnon lapsena kasvoi kansa,
nukkui honkien huountaan,
uneksi uudesta onnestansa,
heräsi aaltojen loiskinaan;
huuhtia raaten, kaskia kaaten
voimoa elämän nisistä joi,
metsän Mielikin povella maaten
luonnon luottehet kuulla voi.

Siellä suojana hongan juuri,
taivon tähtöset päällä pään,
kasvoi Suomen sukuni suuri,
yleni henki heimon tään.
Kuuhut kulki taivahalla
kuusten lomitse kurkistain -
kansa se kasvoi kuusten alla,
käköset oksilla kukkui vain.
II.

"Läksi puut ylenemähän,
vesat nuoret nousemahan,
kasvoi kuuset kukkalatvat,
lautui lakkapäät petäjät."
(Kalevala)

Koittipa vihdoin Wäinämön aika,
Suomeni sankari-aika,
tietojen, taitojen, taikojen aika,
laulujen, urhojen aika,
jolloin suur' oli Suomeni valta,
laaja laulun ja soiton maa:
Vienan päältä ja Valdain alta
Suvannon suurten vetten taa.
Jolloin Suomeni kansa sorja,
ollut ei lännen, ei ounaan orja,
jolloin Kalevan kalpa löi
ja leimusi tietäjän taika.

Kauvas valliten merta kahta
Permin purret kulki,
kauvas kaartaen Pohjanlahta
Kainuu satamat sulki,
loitos Karjalan kannel kaikui,
kauvas kantoi Jäämin jous,
Taara-huutoja rannat raikui,
kussa Yösalon purret sous.
Silloin suur' oli Suomen kansa,
Suomen leijona voimassansa,
silloin heimoni kunniaa
koko Pohjola julisti julki.

Josp' ois astunut silloin miesi,
kansani yhtehen tuonut,
temmannut miekkasi, rastinut tiesi,
valtasi vaajat luonut!
Josp' ois Wäinämö harmaapäinen
silloin tarttunut valtikkaan,
taikka lähtenyt Lemminkäinen
sukunsa suurena kulkemaan, -
noussut heimonsa herttuaksi,
veljeskansojen kaitsijaksi,
Wäinän rannoilta Ruijan suulle
torvien soida suonut!

Vaan ei kutsua kuullut kansa,
raikunut torven tahti,
Wäinämö soitteli kanneltansa,
impiä ajeli Ahti;
eip' on astunut silloin miestä
heimoni onnea ohjaamaan,
kansa ei tietänyt Kalevan tiestä,
veli ei tuntenut veikkoaan.
Permin rannalle Norja nousi,
Väinän virtoja vieras sousi,
Kainuun hautasi kansojen yö -
vaipui heimoni mahti.
III.

"Ja quin keuekyluö kyluettin,
silloin vkon Malia iootijn." -
(Agricola)

Tullut oli koolle kansa tuomaan touko-uhrejaan
vetten, vaarain partahilta kautta suuren Suomenmaan,
tullut oli nuoret, vanhat vakkojansa tuomahan,
pyhän Päivävuoren päällä Ukon maljan juomahan.

Tuolla tammipuiden alla urhot vanhat tarinoi,
täällä kummun tanterella nuori kansa karkeloi;
siellä istui Ilmariset, haastoi Wäinöt harmahat,
täällä leikki Lemminkäiset, astui Ainot armahat.

Meri aaltos vaaran alla, päivä paistoi päällä veen,
käkö kukkui kultasuulla, tammet huojui hiljakseen,
rastas lauloi rannan puussa, sotka salmen suussa sous -
silloin heimon valtavanhin tarttui maljahan ja nous:

"Terve kevät Pohjolahan,
Suomehen suvinen päivä,
terve lämmin lounatuuli,
terve kumpuen käkönen!
Terve veet sinertämähän,
viitakot vihertämähän,
terve maahan marjan varret,
terve kukkaset keolle!

Paista päivä näille maille,
näien peltojen perille,
nosta maa makoamasta,
Luojan nurmi nukkumasta,
pane korret korttumahan,
sekä varret varttumahan,
tuhansin neniä nosta,
saoin haaroja hajota,
kynnöstämme, kylvöstämme!
Eip' on maa mehua puutu,
voimoa Kalevan pelto,
kun lie armo antajista,
lupa luonnon tyttäristä.

Oi Ukko ylijumala,
hattarojen hallitsija,
iätä iästä pilvi,
nosta lonka luotehesta,
vihmo vettä taivahasta,
mettä pilvistä pirota
orahille nouseville,
touoille tohiseville!"

Näinpä lausui heimon vanhin, kansa Ukon maljan joi,
vanhat haastoi harvaksensa, nuori kansa karkeloi;
käkö kukkui kultasuulla, tammet huojui hiljakseen,
meri aaltos vaaran alla, päivä paistoi päällä veen.

Silloin nousi outo purje ulko-ulapalta,
laiva kohti Suomen saarta laski lännen alta;
urhot tuota ensin luuli allin ampujaksi,
naiset kaupin haahdeksi ja saksan haljakaksi.

Katsottihin, vuotettihin, niin jo nousi toinen,
nousi toinen, nousi kolmas purje yhden moinen.
Vaan kun koko taivon ranta välkkyi valkealta,
silloin ties he vainolaisen tulleen lännen alta.

Silloin vanha vaiti jäi ja lakkas laulu nuoren,
kotihinsa kansa riensi päältä Päivävuoren;
kohta joka kukkulalta vainoliekit nousi,
kautta suurten Suomen vetten sotapurret sousi.
IV.

Tänne miehet, tänne miekat,
tänne tapparat tuliset!
Lännen jouset, lännen joukot
tuulen siivillä tulevat,
pistävät tulehen pirtit,
kylät polttavat poroksi,
vievät viljat, kullat, helmet,
kassapäistä kaunehimmat.

Kaiva kullat kuusten alle,
aarnihautoihin hopeat,
rahat kätke raunioihin,
viljat purnuhun pudota,
mutta kaunot kassapääsi
saattaos salon sisähän,
sinikorven kainalohon,
piilohon pimentopirtin!

Elä itke Suomen impi,
elä äitini valita!
Ei sinua vieras viene,
koske koura vainolaisen,
kunis on kultasi elossa,
poikasi kädessä pontta,
sulhoja salolla Suomen,
kalpoja Kalevan maassa!

Vaan oi armas äityeni,
oi mun impeni ihana,
et sä itke itseäsi,
varo et vaarojas omia,
poikasi poloa itket,
suret sulhosi eroa.

Elä itke Suomen impi,
elä äitini valita!
En mä silloin suohon sorru,
enkä kaau kankahalle,
kun sorrun sotatiloille,
vaivun vainotanterille.
Soma on sotainen tauti,
sorea sotahan kuolla,
kaunis miekan kalskehesen.

Vaan en vielä vainajana,
Mannun lapsena makoa,
vielä saavun sankarina,
heimon helmenä palajan,
sata miestä saattamassa,
tuhat tuomassa kotihin.

Tänne miehet, tänne miekat,
tänne tapparat tuliset!
Lännen joukot, lännen jouset
tuulen siivillä tulevat!

Anna tulla turmamiehen,
saapua salakavalan!
On meillä oluet pantu,
vara vierahan varattu:
jouset kaikki jäntehessä
suun suloksi lännen sulhon,
kaikki tapparat tanassa
pään menoksi merisen miehen!
V.

Saapui kansa Auran suulle, poikki Pohjan tiestä,
saapui sata jousikättä, tuhat miekkamiestä,
mutta taakse taistokentän Päivän kukkulalle
nousi Suomen suuret noidat suurten puiden alle.

Päivä näin kun vuoteltihin, niin jo vieno ilta
saattoi luokse lännen laivat taivon rantehilta,
nousi Ruotsi rantamalle, nousi rautarinnoin,
läksi länsi taistelohon, länsi uskoninnoin.

Jop'on jouset jännittyi ja suihki sulkanuolet,
päivä peittyi vasamoihin, yöhön Pohjan puolet;
Lappi laaja katsomahan kaaloi tuota kummaa,
Turja kaikki kammostui jo talven yötä tummaa.

Iski mies jo miestä vasten, miekka vasten miekkaa,
kalskui kalpa, raikui rauta, huuhtoi hurme hiekkaa;
silloin valkes Pohjan yö jo säilän säihkynnästä,
revontulten roihun näki Lappi etelästä.

Vaan ei miekoin, miehin yksin sotaa käyty siellä,
käytiin sotaa sanalla ja miettehellä, miellä,
taidon kalvat tahkottiin ja tiedon linnat luotiin,
kansanhengen kaikki voimat taistelohon tuotiin.

Tuolta takaa taistokentän tammikummultansa
lauloi Suomen suuret noidat tenholaulujansa,
lauloi pillat piilostaan ja turmat Tuonelastaan,
Turjan tuulet, Hornan henget vainolaista vastaan.

Mutta heitä vastapäätä loisti lännen valta,
välkkyi suuri kultaristi vaahderkunnahalta.
Siellä helkkyi helmivyöt ja Herran kuvat kulki -
siellä munkit Henrik piispan piirihinsä sulki.

Aina jatkui leikki julma, miesten leppä juoksi,
rynnättihin, väistyttihin, vaihtui luode, vuoksi.
Harveta jo Ruotsin joukot alkoi sieltä täältä -
silloin nousi outo lieska Päivävaaran päältä.

Kuinka lie se syttynytkin? Liekö loihtijalta
kipunainen kirvonnunna tulustaulan alta,
vaiko - niinkuin kansa kertoo kirkon legendasta -
Ukon uhripuuhun iski liekki taivahasta.

Kuinka lie! Mut kauhu valtas Suomen miesten mielet,
kun he huomas vaaran päältä tuimat tulen kielet,
kauhu hiipi kalvan päihin, tunki miesten tarmoon, -
toiset pyrki pakohon ja toiset turvas armoon.

Näinpä loppui taisto suuri, taisto Wäinön taian,
näinpä päättyi päivä armas, päivä Wäinön aian.
Eikä vielä sammununna ollut soihtu ruskon,
kun jo Suomi Kupittaalla otti uuden uskon.
VI.

"Kansa outoja anoopi,
ikävöitsee ilma kaikki." -
(Salamnius)

Ja silloin Suomen tietäjä läksi
vesiä ventoja kulkemaan,
silloin vaikeni Wäinön kannel,
kuoli luonto maan.

Silloin Metsolan metiset piiat
ristit riistivät rinnaltaan,
kullat kulmilta karistivat,
ja huolivat itkien Tapion linnan
mustahan murhehuntuun
ja kauvas korpehen kätkeytyivät
saunahan salaiseen.

Silloin Ahtolan armahat neiet,
vaahtivaipat,
sukelsi surren ainiaaksi
alle aaltojen syvien,
jättäen rannat, raumat,
heittäen suruhun heleät hiekat,
kaislikot yksin karkelemaan.

Silloin karkkosi ihanat immet
kaarilta Suomeni taivaan,
päättyi kirjat päivyen neien,
katkesi Kuuttaren kangas, -
Ja kautta ilmojen, kautta maan
soi valtava valitushuuto:
On kuollut Suomen suuri Pan,
on kuollut luonnon laulu! -

Mut Ruotsi silloin Suomen rantamalle
myös merten takaa oudon taimen toi,
ja vuodet vaipui ajan virran alle
ja vieras virpi täällä vihannoi;
se kohta päänsä nosti korkealle
ja juuret vankat syvään maahan loi.
Ja tiedon terhoja se tammi tarjos
ja uskon katvehella kansan varjos.

Mut velkahan sen taimen kylväjille
ei jäänyt Suomen kansa konsanaan,
vaan kiitollisna tammen antimille
sen otti uudeks' uhripuuksi maan
ja kantoi kullat, heitti helmet sille
ja antoi viime aumat pelloltaan
ja uhras laumoin sille lapsiansa -
ei, jäänyt velkahan ei Suomen kansa.

Näin yhä Ruotsin rautatammi nousi
ja päälle pilvien se nosti pään
ja yli maan sen ylväs latva sousi
ja taivon kaiken katti lehvillään;
ja turhaan ampui päältä päivän jousi
ja turhaan kuuhut kylvi välkettään.
Se tammi taivon valon maasta sulki
ja yössä kaihomielin kansa kulki.

Ja suruun riemut suli, päivät öihin
ja murhe musta hiipi Suomelaan,
ei kuuhut pilkkinynnä pirttilöihin,
ei päivä koittanunna konsanaan;
se tammen kyllä kutoi kultavöihin,
mut yöhön jätti majat Wäinön maan.
Ja hiljaa hyräellen majoissansa
näin päivää kaipaellen lauloi kansa:

"Ain' on päivä paistamatta,
kuu kulta kumottamatta
näillä Wäinölän tuvilla,
Kalevalan kankahilla.
Vilu viljalle tulevi,
karjoille olo kamala,
outo ilman lintusille,
ikävä imehnosille,
kun ei konsa päivyt paista,
eikä kuuhuet kumota.

Hauki tiesi hauan pohjat,
kokko lintujen kulennan,
tuuli haahen päiväyksen;
ei tieä imehnon lapset,
milloin aamu alkanevi,
milloin yö yrittänevi,
nenässä utuisen niemen,
päässä saaren terhenisen."

Ja hongat humisi huolissaan
Suomeni salomailla
ja surua solkikoivut soi
ja huokasi korven kuuset; -
hellitteli heinät vienot,
kuikutti kukat kanervan,
ahoset armahat vaikeroi
ja nurmet nuoret itki.

Ja Wäinön kantelo kaiutonna
valitti kivillä rannan
ja Suomen laulu orpona, onnetonna
vieri maita, vieri soita,
vieri synkkiä saloja vaan
nääntyen näljissänsä.

Ja kansan riemu seisoi vaiti vaan
oven suussa, orren alla,
mut mahtavana pöydän päässä, lautsan päässä,
murhe, itku isännöi -
kun oli poissa armas päivä,
Wäinön maassa
yö.
VII.

"Arvon mekin ansaitsemme
Suomen maassa suuressa "
(Jaakko Juteini)-

Mutta häipyy hetket nukkuvankin,
vierii sokeankin viikot pitkät,
kului aika myöskin kurjan Suomen.
Yössä yhä Osmon onni itki,
kahlehissa kulki kansan kieli,
murtui Suomen laulun suojamuurit,
katkes kansanhengen kurkihirret,
raunioiksi vajos Suomen valta.
Kesannoiksi Sampsan pellot jäivät,
kylvämättä kasket Kalevaisten,
niittämättä Wäinön touot, toivot:
Kussa taannoin kansan vilja kasvoi,
siellä huojui vaan nyt korpi kolkko;
kussa muinoin karjan kellot kalkki,
siellä kaikui ruske kontioiden;
kussa ennen käkökullat kukkui,
siellä yökkö lensi, huusi huuhkain.

Surumielin Suomen äiti itki:
"Kussa kuljet armas kuopukseni,
missä viivyt viisas Wäinämöinen?
Emos vanhan auttajaksi astu,
joudu päästäjäksi päivän uuden,
sekä päivän jotta kuuhutkullan!"

Silloin säälitellen Wäinö vanha,
joka paltehelta auerpilven
kohtaloita Suomen kansan katsoi,
katsoi kyynelsilmin, murhemielin,
taivahalta tähtimiekan tempas,
Kalevaisten vanhan väkikalvan -
jonka sinne oli heittänynnä
Suomen rantamilta lähtiessään -
ja hän maahan valosäilän viskas,
halki taivon, puhki pilvilöiden,
läpi jättitammen taajan latvan.

Lailla leimauksen miekka lensi,
vaipui kalpa Ukon vaajan lailla,
tiensä leikkas läpi tammen lehväin,
syvään päätä myöten maahan syöksi.

Näki kansa liekin leimahtavan,
tuikahtavan oudon tulikielen
ilman öisen, ikisynkän halki;
kaikki tuota katsomahan riensi,
kuunko keträ oli kirvonnunna,
vaiko lentänynnä taivon tähti,
pudonnunna päivän pyöryläinen.
Neuliaisna sinne nuoret juoksi,
kontiona sinne vanhat kulki,
petran askelilla poiat potki,
neiet joutsenena souten joutui -
kaikki sinne, kunne viiru viittas,
kunne rata rasti, juova johti.

Eipä ollut päivän pyöryläinen,
eikä keträ kuun, ei taivon tähti,
oli miekan kahva kankahassa,
kultakahva, helmin huolieltu;
mutta päältä paistoi päivän juova,
reppänästä säde pieni pilkki,
siinti taivas, kuulti kultapilvi.
Jopa päättyi petran päivämatka,
jopa soutu sorjan joutsenenki,
ihastellen, ihmetellen kaikki
jäi nyt katsomahan kankahalle,
katsoi taivahasen, maahan katsoi,
katsoi toinen toisehensa, eikä
tiennyt mistä oli miekka tullut,
kusta revennynnä päivän reikä.

Saapui vihdoin sinne ukko utra,
itse Wirokannas Karjalainen,
joka syrjäisessä sydänmaassa
eli yksin salon saunassansa,
eli muinaisissa muisteloissa,
lauleloissa ajan vanhan vainen.
Hänkin nähnyt oli liekin lennon,
kansan humun kautta korven kuullut,
kaalonunna tuota katsomahan,
vaikka tiellä jäänyt muista jälkeen.

"Onpa niinkuin tuolta päivä pilkkis",
virkkoi Wirokannas ihmetellen,
tirkistellen kohti taivon kantta,
kuusten latvain lomi kurkistellen.
Vaan kun katse valon tietä seuras
päästä päähän, maahan taivahasta,
huomasi hän kahvan kankahassa,
hieroi silmiään ja tuumi silloin:
"Eihän liene vanha Wäinön miekka!"

Maahan kumartui ja sormin kulki
kahvan kaunehia tunnustellen,
tunsi Ilmarisen ihmemiekan,
tunsi kirjat, tunsi kullat, helmet,
tunsi Wäinön vanhat taikamerkit.

Mutta kummissansa kansa kertyi
äijän ympärille tiedustellen:
"Miekan tunnetko ja mist' on tullut,
kust' on tänne päässyt päivän pilke?"

Silloin Wirokannas päänsä nosti
katseen ylvään yli kansan luoden:
"Kalvan tunnen, tunnen kantajankin!
Senpä muinen seppo Ilmarinen
takoi Wäinämölle, veljellensä,
kun ol' Louhi valon maasta vienyt,
vienyt vuoren alle aurinkoisen.
Sillä Wäinö Pohjan kansan kaasi,
voitti yön ja päästi Suomen päivän."

Ihmetellen kysyi Suomen kansa:
"Kummia sa kuulut haastelevan, -
ken on Ilmarinen, ken on Wäinö,
kerro meille!" -

Virkkoi Wirokannas Karjalainen:
"Laulaisinpa, totta taitaisinpa,
kun ois täällä joku joukossanne,
joka löisi käden kättä vasten,
mielen mieltä, kielen kieltä vasten,
lähtäksemme laulun laajan teille,
virren vienon vettä soutaksemme."

Äänetönnä seisoi Suomen kansa,
vaiti viipyi vanhat, nuoret. Vihdoin
astui vaari sadan vuoden vanha
toisten takaa horjuen ja lausui:
"Taisin kuulla noita taatoltani
joskus piimäsuuna pikkaraisna,
vaan on ruostunut jo kielen lukko,
kurkku kuivanunna, muisto mennyt.
Toki vielä toisen muistutellen
jotain niistä ehkä tietä voisin."

Ja he istahtivat kankahalle,
kannon päille, kalvan kahden puolin,
löivät kädet vankat kättä vasten,
saumasivat sormet toisihinsa.
Karjalainen sana-arkun aukas,
Wirokannas virsilippahansa
lauloi ilojansa entisiä,
muinaisia onnen muistojansa,
lauloi Suvantolan sankareista,
kosijoista kuulun Pohjan neien,
lauloi Wäinämöisen voimatöistä,
Sampo-matkasta ja Louhen maasta.

Hymyhuulin noita kansa kuuli,
niinkuin lapsi kehtolauluansa,
jonk' on äidiltänsä ennen kuullut,
mutta unhottanut maailmalla.
Nauroi nuoret Ahdin leikkilöille,
Wäinön lausehille vanhat nyökkäs,
itki neiet nuoret Kullervoista,
poiat surkutteli Ainon surmaa.

Vaan kun vielä lauloi ukko kallas,
kuinka kaikk' ol' ennen toista täällä,
kuinka toisin täällä touko kasvoi
toisin leivo lauloi, lehto tuoksui.
Kuinka ennen täällä suuret laulut
raikui suusta suurten sankareiden,
kuinka ennen täällä suuret miekat
säihkyi säkeneitä suurten töiden,
kuinka yksi, suuri Suomen manner
kantoi yhtä, suurta Suomen kansaa -
silloin kansa kysyi kaihomielin:
"Miksi ennen kaikk' ol' onnellista,
miksi muinoin kaikki kaunihimpaa?"

"Silloin paistoi päivä" - vanhus virkkoi.
Ja hän lauloi, kuinka niemellänsä
vapaa kansa kerran kynti, kylvi,
mutta merten takaa vieras saapui
tuoden rantamalle taimen oudon,
taimestapa kasvoi jättitammi,
jonka latva maasta päivän peitti.

Ukon kertomata kuunnellessa
syttyi sydämissä aatos uusi,
syttyi niinkuin kulo kankahalla:
ensin hiljaa, ritisten se hiipi,
piirsi matalana maata pitkin,
kanervissa kiemuroiden kulki,
kunnes löysi kuusen kunnahalta,
kuusen korkean ja kukkalatvan,
johon roihahti ja taivahalle
kauvas kansan pyhän tahdon kantoi:
"Taitettava onpi tammi suuri,
kauhu kaadettava Suomen niemen!"

Urhon huudon Wäinämöinen kuuli,
ja hän riemastui ja rinnassansa
syttyi toivon säde, kerran vielä
päästä ahojansa astumahan,
soutamahan Suomen suvannoita.
Ja hän lauloi uuden ilmapurren,
emäpuuksi taivon kaaren taittoi,
puutti pohjan ilman pieleksistä,
päivän sätehistä laiat liitti,
kokan kultas aamun purppuralla,
illan kuutamolla keulan huoli -
valmis lähtemähän ollaksensa,
konsa kajahtaisi kutsu kansan.
VIII.

"Yksi mieli, yksi kieli,
siin' on suoja Suomenmaan."
(Oksanen)

Jo silloin Wäinön kansa ties,
mit' tehdä miekallansa,
ja voiman rinnassansa
nyt uuden tunsi Suomen mies
ja iski kalvan kahvaan -
ja raadannasta rahvaan
ja soitti somer alla maan
ja helkki kangashiekka,
mut eipä kalpa nouse vaan,
ei vääjä Wäinön miekka.

Ja kautta Suomen kaivattiin
nyt miestä miekan päähän
ja Auran rannat raivattiin
ja Pohjan korvet porkattiin
nyt aina Turjan jäähän.
Mut ollut kalvan nostajaa
ei suuren Suomen mailla
ja ilman päivää itki maa
ja kansa kuuta vailla.

Mut silloin nousi "pikku mies",
kuin tuoma äkkitaian,
hän työnsä tunsi, tiensä ties
ja arvas tuulet aian.
Ja annas, kului hetki, kaksi,
hän nousi maansa mahtavaksi
ja katsoi yli kansojen
ja kohos korkeaksi:
kun jalka maassa teutaroi,
niin pilvet päätä piirsi,
kun ääni kautta korven soi,
niin kaiku vuoret siirsi.

Hän tempas teräsjänterin
nyt kalvan kankahasta
ja ihmetellen nähtihin
sen vanha loisto vasta:
kun kuuhut paistoi kärjeltä
ja tähdet lappealta
ja päästä koitti päivän koi
ja aamu kahvan alta!

Ja päänsä päällä miekkoaan
hän heilahutti kerran
ja tulet tuiski halki maan
ja iski ilma Herran.
Ja tammen suuren kaadantaan
nyt urho läksi voimassaan
ja mäet mätkyi ja linnat liikkui
ja kivet kirpoi ja paadet kiikkui
ja kosket kohisi kuivillen
ja virrat suunsa sulki
ja kuuset kumarsi laulaen,
kun Pohjan urho kulki.

Alle tammen kun oli tullut urho,
miekka kirkas pilviä kohti nousi,
nousi niinkuin nousevi kirjokaari
kannelle taivaan.

Iski kerran, iskipä toisen, tulta
miekka leimus, puu säkeneitä säihkyi,
ilma vinkui kuin rajuyönä huiput
aution vuoren.

Niinpä vihdoin kerralla kolmannella
tammi lysmyi kuin Ukon lyömä, taittui;
ajan tuulispää tyven työnsi länteen,
kaakkohon latvan.

Mutta miekan urho se heitti jälleen
tähtiparvein taa sinitaivahalle,
heitti kansalleen valon viittojaksi,
soihduksi yössä.
IX.

Ja on kuin ilma uusi taas hengähtäis yli maan. "
(Paavo Cajander)

Jo pääsi paistamahan Suomen päivä,
jo pilvet pääsi pitkin juoksemaan
ja väistyi Wäinön maasta huolten häivä
Ja aamu uusi aaltoo halki maan,
kuin virta, joka teljet tempas eestä
ja vyöryy voitokkaana voimassaan.
Ja leivot kaartaa taivon kantta seestä
ja kunnahilla huljuu huomenkoi,
mi kimpoo kirkkahana lammen veestä
ja rantapuiden lehvät purppuroi
ja heittää heinän päille suuteloita
ja kanssa kaisla-neitten karkeloi.

Ja lehdot helkkää lempi-uuteloita
ja onni oksapuilla visertää
ja kuuset heijaa kulta-unelmoita.
Kas, kuinka tuoksuu kevätkerkän pää
ja päivän sattuessa kuusten alle
kas, sammal silkin lailla välkähtää!
Ja lämpö läikkyy maalle nukkuvalle
ja kukat umpustansa kurkistaa
ja perhot leijaa. Näinpä taivahalle
nyt huomenhymniänsä hymyy maa
ja auer tanssii aamun poskipäillä
ja tereet terhenisnä tanhuaa.

Mut kuningas ei saavu yksinään,
vaan jalo juhlajoukko seurassansa,
kun vierii valtavaunut kruunupään,
niin lauluin, huiluin häntä seuraa kansa.
Ja yksin tullut Suomen päivä ei,
vaan ajan orhi eellä viestit vei
ja Suomen mieli kulki kupeellaan
ja ohjaksissa istui onni maan
ja valtikkata kantoi Suomen valta
ja ristirinnoin Suomen kieli kulki
ja kansan riemu kaikui kaikkialta -
ja Suomen laulu juhlasaaton sulki.

Ken ei nyt tahtois nähdä ruhtinastaan,
niin, nähdä sekä näyttää lapsilleen?
Ken ei nyt rientäis valtiaansa vastaan
ja yhtyis ylkäsaattoon iloiseen?
Ja arki-askareensa jätti kansa
ja kesken kyntäjältä sarka jäi
ja pöydän alle neule neieltäi
ja kaikki riensi juhlapuvuissansa
nyt kyläraitin päähän katsomaan,
kons' saapuu kansan taatto, Suomen suoja,
kons' saapuu valtaherra, valon tuoja,
se kauvan kaivattu, se toivo maan.

Ja tuomen lehväsiä kansa leikkaa
ja pistää tietä pitkin tuoksumaan
ja portin laitannassa poiat veikkaa
ja neiet nuoret kylvää kukkiaan.
Mut metsän rantaan pälyy joka pää
ja kaikki vuottavat he ruhtinastaan.

Jo kumu kuuluu, tomu pöllyää
ja tieltä kuultaa kullan välke vastaan ...
ja polvet neitojen jo nyykähtää
ja vaari kohottaa jo lapsenlastaan.
Mut Hän ei saavu vielä, viesti vaan,
uus aika, airut päivän ruhtinaan,
min orhi kulkee kuni aamurusko
ja karkaa rautakengin kautta maan,
min kypärässä heiluu uusi usko,
ja uusi toivo välkkyy kalvassaan.

"Hän saapuu, saapuu!" - ajan airut huus,
"hän saapuu, Suomen auvo, aamu uus!
Tiet maassa tehkää hälle avaroiksi
ja portit kaartakatte korkeoiksi,
hän kulkekohon kukkasilla vaan
ja astukohon köynnöksien alla
ja olkoon kaikki kansa polvillaan,
kun kuninkaanne saapuu kunnialla!"

Hän tuossa on jo. Orhit hirnahtaa,
ja vaunut lentää lailla Ukon nuolen,
ja kauvas vaaruu alla vankka maa
ja metsä maahan painuu kahden puolen.
Ja kansa portin luona polvistuu
ja aamuansa vartoo avopäin;
ja kukkatuoksut tielle tunkeuu -
ne myöskin ruhtinastaan tervehtäin.

Jo veräjälle vaunut seisahtaa
ja pyssyt paukkaa, liput liehuaa,
ja kummun päältä kirkonkellot kaikuu
ja mahtavasti vastaan vaarat raikuu -
kun valtias se nousi vaunussaan
ja viittas lempeästi kädellänsä
ja loihe lausumaan:

"En maahan polvistaa ma tahdo teitä,
vaan tahdon korkealle kohottaa.
En vaadi teiltä muita seppeleitä,
kuin joita kasvaa hyveen kukkamaa.
En avaroita teiltä ano teitä,
mut sydämenne mulle avatkaa,
ja kaikin seuroineni majoitusta
ma siellä pyydän sekä siunausta."

Hän päätti näin. Ja riemun huuto nous,
kuin tuulispäässä aalto ulapalla,
se kasvoi, karttui, paisui, kauvas sous
ja vaikes maininkina vaipumalla.
Mut kuningas se astui vaunustansa
ja läksi katsomahan kansoansa
ja lapset eellä kulki laulaen
ja vanhat seuras vaiti siunaten.

Näin kulki kuningas se kautta maan,
ei vieraellut luona valtojen,
ei poikennunna palatseihin vaan,
mut usein mökkiin muonarengin astui
ja yöpyi torpan majaan matalaan.
Ja kaikkialla kunne kulkikaan
ol' ovet auki selkoselällään
ja suli sydämet ja silmät kastui
ja rauha, riemu seuras jälkiään.

Ja kansan onni kaikui ouruten
ja siunausten siimesvöiden alla
ja kukkasilla nuorten toivojen
näin Suomen päivä kulki kunnialla.
Tammen lastuja
AALTOJEN ALLA

On uljahin korallilinna meren pohjalla myrskyisen
ja linnassa valta-istuin se päilyvi päärlyinen,
ja istuimella on impi, ei impiä inhan maan,
ja kauvas loistavi kruunu hänen tummilla kutreillaan.

Niin suuret on suojat siellä, salit hohtaen huikaisee,
sadat soihdut seinillä räiskyy, tuhat tuohusta leimuelee.
Ja tuuli kun joskus tyyntyy ja taivas seijastuu,
niin kaunihit kangastukset veen pintahan heijastuu.

Ja myrskyt merta ne velloo ja tuulet ne tuivertaa
ja vetten vyöryvät vuoret ne nousta ja vaipua saa,
mut tyyntä on aaltojen alla, kuhun tuul' ei tunkea voi, -
vain vienona viestinä sinne humu ulapan aaltojen soi.

Ja luovien haahdet halkoo meren pintaa meuruavaa,
vene taivahan rannasta nousee ja vaipuvi taas sen taa;
eri lippujen alla ne kulkee, eri matkan on määrä ja tie,
mut tuuli ne vihdoin kaikki taa taivahan rannan vie.

Ei haaksien onnesta huoli meren vaahtisen valtiatar,
merimiesten pyyntöjä kuule ei linnan haltiatar,
hän aaltojen kulkea antaa, miten tahtovi taivas vaan,
ja haaksien hautahan syöstä meren kuiluja kulkemaan.

Mut joskus pursi kun pieni on joutunut myrskyhyn,
jolt' aalto on airon saanut, mela hukkunut hyrskyhyn
ja rikki on purren ruori ja venhoa viimat vie,
mi lahtien lainehille vain luotukin varmaan lie -

Niin silloin Ahtolan impi se astuvi linnastaan
ja ulapan ympäri purren hän peittävi kutreillaan:
jo taltuvi aaltojen raivo, jo vienona viimat soi
ja korjata haapion hauraan merenkulkija koito voi.

Mut laiva jos purppurapurjein yli aaltojen ylpeilee,
min rungossa pillat piilee, rikos mastossa vaanielee,
min kannella karkelo käypi, ilo raikuvi sortajain,
mut ruuma on orjia täynnä ja itkua, vaivaa vain -

Niin silloin Ahtolan impi se astuvi linnastaan,
sen seiniltä soihdut tempaa ja tarttuvi valtikkaan,
yön synkäksi taivahan lientää, vihan vaahtohon vellovi veen,
ja sortajan haahden hautaa hän pauhulla pauvanteen.

Mut muutoin aaltojen alla hän yksin istuvi vaan
ja silmänsä suuret hän tunkee meren kuilujen maailmaan,
mihin kurjan kuolevan silmä ei konsana nähdä voi,
mut kaikuja kummia josta pyhähetkinä joskus soi.

Niin, laulujen korallilinna ajan aaltojen alla on
ja helmistä ihmishengen on istuin morsion,
min otsalla aattehen kruunu kuun loistolla kuumottaa,
ja valtikka hällä on tunteen merenkultaa kuultavaa.

Ja suuret on suojat siellä, salit hohtaen huikaisee,
sadat soihdut seinillä räiskyy, tuhat tuohusta leimuelee.
Ja tuuli kun joskus tyyntyy sekä taivas seijastuu,
niin kaunihit kangastukset veen pintahan heijastuu.
VÄINÄMöISEN SYNTY

Näin oli synty Väinämöisen,
rotu rohkean runojan:

Meren laajan suuri sulho
kaihosi Kavetta naia,

halki aikojen halasi
immeksensä Ilmatarta.
Valjasti valiot varsat,
veden varsat, vaahtoharjat,
kokosi kosiokullat,
huolitteli huomenlahjat,
ajoi neittä kihlomahan,
ilman impeä kosihin.

Kauvas kaikui ruoskan roiske,
kuului kuorskuna hepojen,
kauvas kuulti kullan välke,
loitos helmyet helisi,
ajaessa Ahtolaisen
ilman impeä kosihin.

Tuop' on impi, ilman tyttö.
Kave luonnotar korea,
istui ilman vempelellä,
taivon kaarella kajotti
pilvilinnan liepehellä,
utu-uudinten takana.

Lausuipa ulapan urho:
"Istu impi korjahani!" -
Impi noin sanoiksi virkki:
"Miksi neittä korjahasi?"

Veden valta vastaeli:
"Meren laajan morsioksi,
aaltojen ajelijaksi,
Ahdin linnan liikkujaksi,
suojien sulostajaksi,
kultieni kantajaksi
helmien helistäjäksi."

Lausui laajan ilman impi:
"Suotta kultasi kuluvi,
helmesi helähtelevi!
Impenä ikäni kaiken
aina aionkin elellä,
enkä suostu sulhosihin,
mielly miesten leikkilöihin."

Veen valio, ulapan urho,
tuosta suuttui ja syäntyi,
nosti aallot ärjymähän,
hirmumyrskyt mylvimähän
väkivalloin vieäksensä
ilman impyen ihanan.
Vuorina meret kohosi,
tuntureina tuulten alla,
veet samosi syövereistä,
pohja kuivana kihisi,
paaet paukkui, louhet loukkui,
vaahto pilviä valeli.

Mutta Ilmatar ihana
istui ilman vempelellä
suojassa ikisulonsa,
impisalpojen salassa,
kuhun ei tunnu tuulten voima,
ei ulotu urhon raivo.

Vihdoinpa vihainen sulho
leppyi vallan lempeäksi,
vuoret laski, laaksot nosti,
meren tanteren tasasi
kirkasna kimaltamahan,
lämminnä läpäjämähän.
Syvältä sydämestänsä
kultansa kuvan hän nouti,
toip' on lempensä totisen
pinnallensa päilymähän,
kaunisna kajastamahan.

Kave luonnotar korea
pilkisti lomasta pilven:
Katso! Kalvosta ulapan
paistoi kaunis taivon kaari,
kaarelta korea impi,
kuuhut neien kulmaluilta,
päivyt impyen povelta.

Neitosen sydän sykähti,
kimmahti kivinen rinta,
leimahti povessa liekki,
suonissa säkenet suihki -
vaan ei vielä ilman impi
suostu sulhonsa sylihin.

Tuostapa ulapan urho
epätoivohon topertui,
suri yössä yksinänsä,
hämyssä häveten itki,
itki ilmoille surunsa,
kaihonsa utuna kantoi.

Mutta katso! Kaihopilvet,
kyynelten utuiset uhrit,
korkeammalle kohosi
kuin vihan vihuriaallot,
tai hymy hyvän sydämen;
nousi taitse taivon kaaren,
otavaisen olkapäitse,
sylihinsä immen sulki,
kaulasi Kapehen nuoren,
kuiski kummia sanoja,
ulpujen utuista kieltä,
kertoi kaihoja kevähän,
umppujen unelmamieltä,
lemmen nuoren nautinnoita,
luonnon luomisen lumoa.

Silloin Ilmatar ihana
tunsi tuntehen povessa,
tuskan niin ilonihanan,
riemun niin surunsuloisen,
kuin on kuutamo keväinen
ilman tumman tuoksutessa -
ja hän astuikse alemma,
vaipui valtahan utujen.

Vieri impi veen emona,
meren laajan morsiona,
vuotta seitsemän satoa,
yhdeksän yrön ikeä,
allansa aliset aallot,
yllänsä ylinen taivas -
Siellä syntyi Väinämöinen
lemmestä meren ja ilman.
KUN KELLO SEISOO -

Tää kansa on kuin kaupunki,
min tornin kello seisovi,
ja aikaa kysymähän niin
nyt kaikki juoksee naapuriin.

Mut toisen kello edistää
ja toisen jälkeen ihan jää
ja kaikki toimet nurin käy,
kun ajan johtajaa ei näy.

Jos tääll' ois mies, jos yksikin,
niin itse nousis tornihin
ja voiman oikeudella hän
sen kellon vetäis käymähän.

Ja huutais: "Näin on aika maan!" -
ja oman päänsä mukaan vaan
hän ajan kellon asettais -
ja kaikki uskoa sen sais!

Ja vaikk' ei ois se tullutkaan
niin sekunnilleen oikeaan,
ois pälkähästä päästy pois
ja jokin aika saatu ois.

Mut mies se viipyy, viipyy vaan
ja yhä seisoo kello maan
ja kaikki toimet nurin käy,
kun ajan johtajaa ei näy.

LEMMINKÄISEN LAULU
"Puhu tuuli purjehesen, ahava aja alustal"
(Kalevala XXIX)

Tule tuuli, tuui purtta,
vieös veikkosi venettä,
anna juosta puisen purren,
mennä mäntyisen venehen
saarelle sanattomalle,
niemelle nimettömälle!

Sinut tunnen kyllä, tuuli,
sinä vanhin veljistäni:
saman saaren kainalossa
syntyi Ahti ja Ahava
ilman impien ilossa,
päivän lämmön läikkehessä.

Niin mä kasvoin tuulen kanssa
nenässä utuisen niemen,
kuljin tuulen kumppalina,
vierin veljenä ahavan
ympäri selän sinisen,
lakkipäien lainehien.

Tuuli se pojan povehen
puhalsi vihurit vinhat,
idän irnut, kaakon karjut,
luotehen sotaiset soitot;
henki myöskin hellät tuulet,
kodin armahat ahavat,
emosen etelätuulet,
lemmen vienot länsileyhkät.

Näinpä kaikki taivon tuulet
tunnen raukka rinnassani,
siksi kuikkana kujerran,
lokkina lotaeleime,
enkä tieä, kunne kuljen,
minne viepi mun vihuri,
viepikö kohin kotia,
vaiko mieron valkamoille.

Kaikki tunnen tuulten kärjet,
paitsi pohjosen tereä!
viel' ei halla verta hyydä,
puhalla puhurin henki
Ahtolan pojan povessa,
saati liedon Lemminkäisen.

Enkä kuikkana kujerra,
lokkina lotaja aina,
vaan ma kotkana kohoan,
haukkana viriän vielä,
taivot kaarran, maat tähystän,
halki ilmojen havisen.

Pelätkätte peipposeni,
varokatte varpuseni,
ilman kokkojen iloa,
taivon haukkojen halua!

Liidän neitten linnan päälle,
impien laelle lasken,
haiverran havukan lailla
tyttöparvesta parahan,
heleimmän helmipäistä,
kukkapäistä kuuluisimman.

Puhu tuuli purjehesen
anna vauhtia ahava,
läikytä alusta länsi,
lempi lennätä venettä
saaren impien iloihin,
kassapäien karkeloihin!
VANHOILLE

Te seisotte keskellä keväimen
kuin kaislikko mennehen kesäinen,
joka lahden rannassa säilyi
yli talven ja tuiskujen.

Se myöskin on nauttinut nuoruuttaan
ja kevään nähnyt on loistossaan,
kun päivässä aallot päilyi
ja tuuloset tuoksui vaan.

Niin lietona lehtojen helke soi,
niin vienoja viestejä tuuloset toi
ja perhonen silkkisiipi
yli kaislojen karkeloi.

Mut joutui syksy ja synkät säät,
sai kylmät ilmat ja tuulispäät
ja halla se maahan hiipi,
tuli pakkaset, tuiskut ja jäät.

Yli talven kaislat ne murheissaan
lumipäisinä rannalla seisoi vaan
ja kun vinkui talvinen tuuli,
he kuiskivat muistojaan.

Ja muistivat aikoja nuoruuden,
noit' aikoja toivojen, riemujen -
ja ijäksi kuollehen luuli
he luonnosta keväimen.

Kevät taasen tuoksuja, toivoja toi,
taas lintujen lauluja lehdot soi,
taas lahdella sotkat soutaa
ja perhoset karkeloi.

Mut rannan kalpeat kaislat vaan
ne hiljaa huojuvat huolissaan
ja miettivät, miksihän joutaa
koko luonto nyt riemuamaan.

Nää aallot outoja heille on,
tään tuulosen kuiske tuntematon
ja kumma on kukkien tuoksu
ja helkkinä haaviston.

Ei uutta se oo, on vanhaa vain,
mut vanhaa, mikä on uutta ain
kuin vierivän virran juoksu
ohi rantojen viljavain!

Tää laulu on laulua keväimen,
tää aalto on aaltoja nuoruuden,
joka ulapan tuulissa nousi
ja nyt vyöryvi lahtehen!

Ken ei sitä ymmärrä onneton on,
sen murtava hyöky on aallokon,
sen ampuva ajan on jousi,
se kuoleman kulkija on! -

Te seisotte keskellä keväimen
kuin kaislikko mennehen kesäinen,
joka lahden rannassa säilyi
yli talven ja tuiskujen.
WÄINÄMöISEN PALAUS

"Oi joutuos Wäinämö vanha luo kaihovan kansasi taas,
nyt Suomessa suuri on juhla ja joulu on ympäri maas!
Jo paistavi päivyt meillä ja päällä on taivas sees,
mut poissa on Pohjan sampo ja vaiti on kantelees." -

Näin kansan huuto se kaikui yli laaksojen, laineiden
ja pauhaten ilman patsaat satakerroin kertasi sen:
"Oi joutuos Wäinämö vanha, sua kaihoten vartovi maas,
on tarvis sampoa uutta ja tarvis soittoa taas!"

Ja Wäinämö kutsun kuuli ja riemuten rinnassaan
hän reilahan laivan laittoi ja hattarahaljakkaan,
ja lykkäsi vesille venhon ja suuntasi Suomehen päin
ja taivahan rannat jätti ja pilvien paltehet näin.

- Kas, Suomen lahdella laiva läpi hyrskyjen kiidättää,
min kokka kuultavi kultaa ja päivänä välkkyvi pää,
ja ruorissa istuvi urho niin muhkea muodoltaan -
ken lie, kenen lienevi laiva? - kävi huuto nyt kautta maan.

Ja rantahan vierasta vastaan koko kansa se virtasi niin ...
jo nähtihin laivan laatu, jo laskija tunnettiin!
Niin oudot on purjehet purren ja masto on kummana maan,
mut tulija ei ole outo, vaan tuttupa vanhastaan.

Ja rannalle kansa se joutuin telapuita nyt viskoelee
ja urhot kuusia kaataa, pojat kuoria kiskoelee:
"Hän saapuvi, sankari suurin, hän saapuvi Suomehen taas -
oi terve, Wäinämö vanha, taas vanhaan valkamaas!" -

Jo maalle laiva se laski, emä piirsi jo pohjahan,
mut silloin laitahan tarttui kädet kansan riemuavan
ja kauvas kaarnana laiva lens keskehen kuusiston
perämiehen rannalle tuoden - kuten maan tapa vanha on.

Nyt Päivän kummulle käytiin tulojuhloa riemuamaan,
kevätjuhloa nuoren Suomen, valojuhloa Wäinön maan,
johon yhtyis nuoret ja vanhat ja aika vanha ja uus
ja muinaispäivien muistot ja toivojen vastaisuus.

Ikitammien sijalla kasvoi siell' lehto nyt kaunoinen
ja lietona leppien helke soi lempeä tuulosten;
mut viel' oli ennallansa kisatanner tanhuavain
ja paikallaan oli paasi, pyhä paatero loihtijain.

Ja lehdossa, lehvien alla taas haasteli harmajapäät,
siell' leimusi muistojen liekit, suli sydänten jäykkien jäät;
ja kiertäen miehestä mieheen simasarkat vaahtiset käy -
vaikk' kuultavi kannujen pohjat, ei muistojen pohjoa näy.

Mut tuoltapa laulut liedot pyhä-illan ilmahan soi,
siell' aamun nousevan kansa kisakentällä karkeloi;
ei yön ole varjoja siellä, ei murheen muistojakaan,
siell' liehuvi onni ja lempi ja toivehet nuoret vaan.

Ja kansan keskehen Wäinö hymyhuulin istunut on
ja katsovi vanhojen juhlaa ja riemua nuorison.
Hän nähnyt on onnessa kansan ja nähnyt onpi sen yöss' -
siin' istuvi muistojen urho, mut toivojen sankari myös.

Näin juhlivi Wäinön kansa, näin juhlivi Wäinön maa
ja ilma on onnea täynnä ja toivojen tuoksuntaa.
Meri kuohuvi kunnahan alla, kilo laineill' leikkiä lyö
ja kauvas kumpuja kaartaa käen kukkujen kultavyö.

Mut kaunehin kassapäistä nyt astuvi Wäinön luo
ja kantelon viisikielen ikitietäjän kätehen tuo:
"Oi ottaos omasi Wäinö, suo soittosi soida taas,
ja laulaos vanha laulu - näin pyytävi nuoret maas."

Ja pitkin poskia Wäinön vedet virtasi tulvanaan,
kun vanhan, vaskisen soiton taas tunsi hän polvellaan.
Ja riemuten kansa se huusi nyt rientäen tietäjän luo:
"Oi laulaos vanha laulu, taas kantelon kaikua suo!" -

Mut silloin Wäinämö nousi ja harmajan nosti pään
ja loihtijan outo lieska nyt leimusi silmistään:
"En vanhaa laulua laula, vaan uuden laulun ma luon,
ja aamua Suomeni armaan ma soittoni soida suon!" -

Nyt lehtohon Wäinämö läksi ja naulojen leppiä toi
ja halkoen vasket vanhat hän kieliä uusia loi;
ja uutehen riemun kaikuun hän soiton sommittaa
ja aamun sointuhun sorjaan hän kantelon vanhan saa.

Ikipaadella Wäinämö istui ilo entinen polvellaan
ja paaden ympäri kansa se ääneti vartoi vaan ...
niin hiljaa lainehet loiski ja hiljaa kuunteli kuus -
jo helisi vasket vanhat, jo virisi virsi uus.

Se soi kuni ukkosen nuoli läpi pilvien pauhoavain,
se soi kuni kuutamon hohde yli ulpujen uinuvain,
se kertoi päivyen voimaa, valon voittoa keväimen,
se luonnon aamua lauloi, ilon nousua ihmisten.

Yli aaltojen, alhojen, vuorten sävelkeijuset karkeli näin
joka kuusehen kiiveten kilpaa, joka kukkahan pilkistäin:
"Miks' uinut siskoni vielä, oi heräjä veikkoni, hei -
on päivä, on palannut Wäinö, yön peikoista pelkoa ei!" -

Kas, tuolta jo honkien alta sinihuntuja huiskaelee
ja oksilla haltiat harmaat hymyhuulin kuiskaelee!
Kas, täällä jo Wellamo itse meren kuohuja halkoelee
ja Ahtolan armahat immet yli aaltojen palkoelee.

Mikä helinä päivyen päällä, mikä kulina kuussa soi?
Mikä kaarella siintävän taivaan niin kummasti kuultaa voi?
Siell' Ilmatar aavojen merta punapilvellä purjehtii
ja Kuutar ja Päivätär siellä valon huntuja huolehtii.

Jo kajahti kangashiekka, jo pemahti peltomaa,
kumu kuuluvi nurmen alta, aho liikkuvi, aaltoaa -
sielt' astuvi Mannun joukot, peri-isännät ilmautuu,
esivainajat vainioiden ja Kammojen kansa muu.

Yli aaltojen, alhojen, vuorten näin Wäinämön soitto soi,
se kuorehen sielua loihti, se luontohon laulua loi.
Ja tuoksuen, helkkyen, soiden ilo kaikuvi kautta maan:
on herännyt luonnon henki, on syntynyt Suomen Pan!
KEVÄTLAULU

Terve päivä Pohjolahan,
terve Suomehen suvinen aika!
Terve lepikot lehtimään,
terve käköset helkkymään,
terve lämpimät lounatuulet,
lemmen tuulet,
tuoksumaan -
veet sinertämähän,
maat vihertämähän,
taivahan auteret tanhuamaan!

Paistaos armahin aurinko,
hellitä hempeä huomen!
Pitkä, pitkä on Pohjan yö,
kolkko on talvi Suomen.

Kauvan kattanut maata on
hallan ja hämärän vyö,
kauvan on kuura
peittänyt maan,
kauvan on huura
huokunut mielihin hallaa vaan -

Paistaos armahin aurinko,
hellitä hempeä pouta,
jotta lähtisi sydänten jää
ja sulais rintojen routa.

Suo jo lämpesi, sula on maa.
Joutukaa
kyntäjät vakoja luomaan,
vakoja suoria vapauden,
uria uusia aattehen
halki harmajan suomaan!

Kyll' on maata kyntäjällä
Suomeni sinisaloilla,
korvet suuret, pellot pienet,
kyntäjät vähäväkiset.

Joutukaa, joutukaa
kylväjät siementä tuomaan,
tietojen kylvöjä,
taitojen kylvöjä
kyntäjän uutehen uomaan,

jotta nousis nuori vilja,
kasvaisi Kalevan touko,
aaltoisi Suvannon auvo,
Suomen henki heilimöisi!

Kyntäkää, kylväkää,
toukojen, toivojen aika on tää!
Toivehet milloin toteutuu,
milloin halla ne syö.
Nyt on Suomen toukokuu,
nyt on kynnön ja kylvön työ,
leikkuu, korjuu - kaikki muu
jääköhön Herran huomaan!

Ei voimoa puutu pelto
ja mehevä musta on multa,
kun taivas antavi sadetta vaan
ja lämpöä päivän kulta.

Ja Jumala armon-paistettaan
on Suomenmaalle suova
ja nostava orahat aaltoamaan
ja laihot laajat luova -
Ja riemuja raikuvi Wäinön maa
ja toivehet lauluja kaiuttaa
ja kautta kumpujen, vuorten
helavalkeat leimuaa.

Mut tyyni on kansojen surma,
ei myrsky, ei tuulispää.
On aurinko toukojen turma,
jos kauvan kestävi kaunis sää.

Poudan poika on velttous,
tyynen tyttö on saasta,
mut ukkonen ilmoja puhdistaa
ja tappaa tauteja maasta.

Ja idästä nouseva pilvi on
ja kaakosta kamala lonka,
mi taivahan lientävi
myrskysäin
ja jylisten rientävi
Suomehen päin
mustana niinkuni muuri.

Ja synkkä on yö
ja ukkonen vyöryvi, salamat lyö,
ja maassa on murhe suuri.

Mut jälkeen yön ja ukkosen
taas taivas seijastuu
ja helmaan Suomen järvien
taas päivä heijastuu
ja leivo laulavi, lehto soi
ja tuoreena tuoksuvi kuusi
ja perhoset kukilla karkeloi
ja touko on taas kuni uusi. -

Rakas on taaton raatama pelto,
makea maammon leipoma leipä,
kova on vierahan maankamara,
karvas kakku äitipuolen.
Kauvan Suomeni pettua söi,
almuja aneli teillä,
muruja liikoja muukalaisten
kerjäsi kyyneleillä.

Mut kerran loppuvi kerjuu
ja vierahan viiltävä herjuu,
ja Suomen selkä nousta saa
ja kansa päänsä kohottaa:
Jo tähkivi Wäinön vilja,
jo kasvavi Kalevan laiho,
ja poistuva maasta on leivän puute
ja vierahan viljan kaiho!

Mut leivästä ei kansa elä vaan,
ei mesileiväst' edes tiedonkaan,
vaan niinkuin päivän kumppaliksi suotu
on vieno, valju kuu
ja niinkuin puu
on luotu heelmää antamaan,
niin järjen siskoksi on tunne luotu
ja hyöty kauneutta kantamaan.

Ja ainapa vainion keskehen näin
esi-raatajat entisaikain
leposijaksi lintujen lentäväin
puun vehreän jäädä antoi.
Ja pihalla töllien pienimpäin
toki pihlaja terttuja kantoi.

Ja pihalla kotien köyhimpäin
pyhä taitehen pihlaja nouskohon näin
ja vienona tuoksu sen tuntukoon
joka suojahan, kammioon!
Ja jääköhön käkösen kukuntapuu
ja Suomen laulun puu
myös laitahan aattehen laihojen
ja keskehen kansani keväisen!
Ajan henget sen oksia heijailkoon,
valon keijut sen lehvillä leijailkoon
ja soikohon sorea laulu
yli peltojen mustan mullan
kyntäjille, kylväjille,
kylmän vainion vakoajille!

Näin vasta nousee seinät Suomen vallan,
näin vasta valmistuupi Suomen sampo.

On sampuen saanut laine
ja vienyt Ilmarin ihmetyön
ja Ugrin heimojen maine
on haudattu helmahan yön.
Mut tuntehen voimalla tunkien
me tähtiä löydämme yöstä
ja etsien silmillä rakkauden
myös muruja Ilmarin työstä.

On meillä loihtu
ja laulun valta
ja kieli joustava,
norja lie.
Siin' on noustava
kukkapalta,
siin' on soihtu
ja siin' on tie!

Näin joutuen henkemme hettehen luo
sen veestä me voimoa juomme
ja takoen taidolla muruset nuo
me sampuen uuden luomme,
aattehen sammon, laulujen sammon,
tietehen, taitehen sammon,
veljien riemun, siskojen auvon,
Suomen syöjien kammon,
mi ukkosen voimalla jyristen sois
ja kansojen kummana pauhais
ja maailman mainehet Suomehen tois
ja Suvannon viljoja jauhais -

syötäviksi, myötäviksi,
ihmisten iki-iloksi!

** YöKEHRÄÄJÄ RUNOJA
(runokokoelma (1897) Helsinki)
YöKEHRÄÄJÄ

Istuin ma illalla yksinäni,
kuulin ma hyrinän sydämestäni.

Mikä siellä hyrisevi ainiaan? -
Neitonen rukkia polkevi vaan.

Istuin ma illalla aatteissani,
kuulin ma laulua kupeeltani.

Kuka siellä laulavi ainiaan? -
Kuolema neitoa kutsuvi vaan.

Istuin ma illalla yksinäni,
kuulin ma itkua sydämestäni.

Kuka siellä itkevi ainiaan? -
Impi se itkevi vapauttaan.

Proloogi
Suomen nuorille sepoille omistettu
I.

Yöllä syntyi Ilmarinen,
seppojen suvun kuningas,
se syntyi sysimäellä,
kasvoi hiilikankahalla
vaskinen vasara vyöllä,
käsissä käverät pihdit.
Katsoi kahta kämmentänsä,
arvelee, ajattelevi:
Miks nämä minulle luotu,
mitä varten vastuksiksi?
Läksi kontion kotihin
kuoman mieltä kuulemahan.
"Saattaako setä sanoa
miks nämä minulle luotu?"
Ukkokarhu uksen eessä
simoa siretti juoda
kultaisesta kannusesta,
sarkasta hopehisesta,
katsoi kannun uurta myöten,
vantehen väliä myöten, -
äkkäsi tulijan oudon,
kirposi kädestä kannu,
sima vieri suun sivutse:
"Ohoh sinua kuoma kulta,
kyll' on kynsiä sinulla!"
Sanoi seppo Ilmarinen:
"Kynnet on kyynärän pituiset,
vaan en tiedä, enkä taida,
kulle työlle työnteleisin,
mille tenhoisin teolle -
saattaisko setä sanoa?"
Vaari vastahan vihelsi:
"Oisihan talossa työtä,
kun oisi tekijä toinen!
Kovin oot koivilta kapea,
ylen laiha lantehilta,
pää suuri, suu supukka,
iho ilkeän värinen -
lähde toisehen talohon!"
Läksi seppo läylimielin
kangasta kävelemähän,
läksi työtä etsimähän,
tekemistä tietämähän;
hiuka souti sormen päissä,
nälkä suolia näversi.
Niin saapui suden kotihin.
Suden akka orren alla
kirnusi kesäistä voita
kultaisessa kirnusessa
männällä hopehisella -
työntyvi sisähän seppo,
yli kynnyksen kysyvi:
"Oisiko talossa tässä
työtä tehdä tyhjän miehen?"
Akka kiljas, kirnu kaatui,
lapset parkasi pahasti,
ukko uunilta tomahti
koivuhalko kainalossa:
"Ken olet kurja mieronkierto -
mikä mies, mitä sukua?"
Sanoi seppo Ilmarinen:
"En tiedä sukuni tietä,
en isoa, en emoa,
tuolla honkien humussa
synnyin mä sysimäellä -
etsisin elosijoa,
asuinpaikkoa anoisin."
"Ei ole talossa tässä
suurusta suvuttomalle,
tokko erkanet, elikkä -!"
Läksi seppo läylimielin
kangasta kävelemähän,
emoansa etsimähän,
tietämään sukunsa tietä;
suupieltä suru vetävi,
murhe mieltä mustentavi.
Kysyi puilta, pensahilta,
kuulusti ahon kukilta,
tutki ilman lintusilta,
kysyi maan matelijoilta,
eikä löytänyt emoa,
ei tavannut taattoansa.
Niin tuli ketun kotihin.
Repolaisen renkipoika
tervasi lylyä tiellä
ehtiäksensä erähän
illalla isännän kanssa;
katsoi tielle ja - kavahti
kannon päähän huutamahan:
"On tulossa outo miesi,
kumma kulkija kylältä,
mies kapea, kaksijalka,
tassut kaikki tuota pitkät!"
Repo kuuli rengin huudon,
luuli jo tuhon tulevan,
jousen vaarnalta varusti,
savuna pihalle saapi:
"Seis! Seiso henkesi uhalla!
Mikä mies, mikä asia!"
Sanoi seppo Ilmarinen:
"Mikä lienen miehiäni!
Liekö sotka suolle saanut,
vai rauku vesirajahan,
ilves tehnyt iljenelle,
suokurki sulalle maalle -
oon emoa etsimässä,
taattoa tavottamassa."
Repo vastahan remahti:
"Ei ole sukua sulla
tämän ilman kannen alla!
Min' olen metsän henkiherra,
veen riistan verolle viejä,
saukon kummi, mäyrän kuoma,
ylikaitsija kanojen;
tunnen kaikki tuulen karjat,
maan kävijät, tien tulijat,
jalan neljän juoksevaiset,
siiven kahden kantamaiset -
kaikki on kirjoissa minulla,
kaikki mulla muistossani.
Ei siellä oo sinun näköistä!"
Selitellä seppo koitti:
"Minkäpä minä osannen,
kun olen kerran tänne luotu,
syntynyt sysimäelle" -
"Sin' olet syntynyt luvatta,
lurjus, vastoin maan lakia -
kursi tiehesi, tahikka -!"
Läksi seppo läylimielin
kangasta kävelemähän;
pilkaten puut puheli,
kukat viittoi vilkusilmin,
oravat osoittelivat,
linnut lennosta ivasi
angervon avuttomuutta,
heimotuutta herjan lapsen.
Astui seppo allamielin,
itkuvirttä vieritellen,
astui päivän järven päitä,
toisen vaaroja vaelsi,
niin päivänä kolmantena
suo suuri etehen aukes.
Astui seppo allamielin,
orvon virttä vieritellen:
"Kun oisin syntynyt sudeksi,
taikka karhuksi kasunut,
oisi turkki tuulissäällä,
koti ois kovalla säällä,
kodissa korea liesi,
liedellä punainen loimo,
emo lieden liepehellä,
minä itse emon sylissä -
ja minun sylissä onni!"
Jo väsähti väki sepolta,
uupui jo urohon voima,
vaipui mies maan varahan,
tuskissansa turpehelle,
otsa suohon, suu norohon,
rinta rimpeä halaten.
Lauloi rauta rahkan alta,
soi suosta teräksen soitto:
"Kussa viivyt maan kuningas,
raudan ruhtinas väkevä,
joudu joukkos johtajaksi,
valtasi vapahtajaksi!
Tääll' on miehet miekka vyöllä,
sota-orhit ohjaksissa,
pyssyt on pamahtamassa,
torvet on torahtamassa,
kun vaan saapuisi kuningas,
sois käsky sotien herran!"
Jo tunsi sukunsa seppo,
tiesi työnsä työn hakija,
kimmahti kohoksi maasta,
viskasi vasaratansa,
tuli suihki suonen päissä,
koski rinnassa kohisi,
voiton tuli, voiman koski,
kutsumus kuningastöiden.
Kohotti kätensä seppo
kohti kuusten korkeutta,
vannoi maalle valan ikuisen,
sanan Luojalle lupasi:
"Tahdon ma takoa ilmi
luonnon voimat maan lumosta,
herättää vesien henget,
ainehet norojen alta,
tahdon tehdä maan hyväksi,
manteret hymyäviksi,
lehdot leivän kasvaviksi,
pelloiksi petojen korvet,
tahdon taivahan takoa
yli maani onnellisen,
taivahalle tähtikehrät,
kuut, otavat, päivät kummat -
tahdon luoda luonnon onnen
oman onneni heraksi!"
Näin se vannoi vanhin seppo,
vannoi ruhtinasvalansa.
II.

Kimposi kipunat yössä,
kuului kalske kukkulalta.

Mikä on korvessa kohina,
tuli vuoren tutkaimella?

Seppo taivasta takovi,
ilman kantta kalkuttavi.

Kelle taivasta tekevi,
kelle kuita kuumentavi?

Taatollensa taivon kantta,
Luojallensa lunnahia.

*

Kimposi kipunat yössä,
kuului kalske kukkulalta.

Mikä on pajassa pauke,
välke honkien välillä?

Taatto kruunua takovi,
Luoja luopi valtikkata.

Kelle kruunu kultalehti,
kelle valtikka väkevä?

Kruunu maan kuninkahalle,
valtikka sepon suvulle.

*

Kimposi kipunat yössä,
kuului kalske kukkuloilta.

Mikä on jyske maan navoilla,
ilmassa sakea sauhu?

Sepot vuorilla sotivat,
sepon lapset laaksomailla.

Miksi on meteli maassa,
sota veljesten välillä?

Kruunusta perintöriita,
veljesvaino valtikasta.
III.

On luonnon loitsut ilmi luotu,
on herätetty henget maan,
on tuli pilven päältä tuotu
ja vuorten voimat piilostaan,
on aalto vanki ja tuuli työssä
ja koski toivoja tottelee
ja pyörät laulavi laakson yössä
ja paljat säihkyen säestelee -
Mut missä, missä on onni?

Maa kaikki meille verokuormaa kantaa
ja laaksot viljaa lakoaa
ja metsä riistaa meille antaa
ja meri suolaa sakoaa.
Vain meille varttuvi varsakarjat
ja uuhten villat ne uhkeaa,
vain meille nousevi noron marjat
ja kukat kummulla puhkeaa -
Mut missä, missä on onni?

On vuoret puhkaistu ja radat raattu,
on vesi viitottu ja auki maa
ja porraspuut on poikki soiden kaattu
ja yhteen kaupungit ja kansat saa.
Kas, kuinka haahdet ne merta halkoo
ja venhot virtoja vilisee,
kas, kuinka tanssivi täällä talkoo
ja tuolla kulkuset kilisee -
Mut missä, missä on onni?

Me oomme tehneet talot suuret, laajat
ja kodit kaunihit kaartaneet,
me oomme lyöneet maahan malmivaajat
ja paadet seiniksi saartaneet.
Ne liedet kylmät me lämmitimme,
me suojat valkeiksi valaistiin,
me salit korkeat koristimme
ja palkit pehmeiksi peiteltiin -
Mut missä, missä on onni?

Me oomme tehneet Herran temppeleitä,
maan lunnahia maksaneet,
me oomme kilvan käyneet kirkkoteitä
ja uskollemme uhranneet.
On alttarit noussehet ympäri maan
ja kaikunut kansojen kuoro,
ja lempi on ilmahan leimunnut vaan -
nyt tullut on ihmisten vuoro!

Uus aika koittaa, uusi kannel soi,
uus tuuli käy, uus huomen huminoi,
se veljeyttä yli vetten soittaa,
se kaikuu rakkautta rantamille,
se heikot herättää, se vahvat voittaa,
se kantaa ilon viestin ihmisille:
Maan päälle, tänne, taivas takokaamme!
Niin kaikki kuninkaita olla saamme!

Se taivas kaunihina kaartuu kerran,
kun kansat merten yli kättä lyö,
kun joka mökkiin paistaa päivä Herran,
kun joka lapsi lemmen leipää syö,
ja itse Luoja jättää taivahansa,
käy alas onnen kruunu otsallansa
ja jokaisell' on joulu rinnassansa,
ja väistyy maasta vihan, vainon yö.
Kalevalan kankahilta

Siell' on maata kyntäjällä,
vettä viljoin soutajalla.
MARJATAN LAULU

Keinutan kehtoa, laulatan lasta
vaulussa vemmelpuun.
Nukkuos tähtiä katselemasta,
vaipuos kuusia kuuntelemasta,
uinuos äitisi lauleluun,
keinuhun vemmelpuun!

Harva on soimi ja hieno on loimi
kuurassa kiiltävi maa.
Lämmitä lempi, äityen lempi,
varjele lastani valkeaa!

Ihmiset emollesi kantavat kaunaa.
Saanut en kylpyä, saanut en saunaa.
Pysty on kulkea pyytäjän tie -
sulleko loivempi lie?

Harva on soimi ja hieno on loimi,
kylmä on yö kuni sois.
Hengitä halla, kohtalon halla,
hengitä orponi onneton pois!

Nukkuos äityen nurmilintu,
tuuti, tuuti lulla!
Uinuos pakkasen untuville,
armahille, harmahille,
painuos yöhyen parmahille -
tais jo Tuoni tulla?

*

Miksi et nuku oma kukkani, rukkani?
Itket - kylmäkö koski?
Kylmäkö on? -
Ihme! Lämmin on lapseni poski,
sulanut seimin on seinä,
allasi, allasi angervon
kuumana huokuvi heinä.

Kas, mikä kajastus päälläni päilyy? -
kas, mikä sajastus seinällä häilyy? -
Seimen päällä on tähti,
tummempi päivää, kirkkaampi kuuta,
selvempi, suurempi tähteä muuta -
Luojako lähetti tähden sen
suojaks lapseni valkoisen?

*

Keinuos kehtoni vemmelpuinen,
tuuti, tuuti lulla!
Tuutios lapseni tuiretuinen,
armahuinen, naurusuinen,
tuutios rinnoille rakkauden -
tais jo Unetar tulla?
VELLAMON NEIET

Soutakaa, soittakaa
ihmislapset vaan!
Täällä huolet haihtuu,
vaahdoks surut vaihtuu,
nuoret riemut nuoren rinnan
täällä pulppuaa.

Laskekaa, laulakaa
ihmislapset vaan!
Tuuli, laine laulaa,
taivas merta kaulaa -
kultakatto Ahdin linnan
tuolta pilkoittaa.

Leikkikää, leikkikää
ihmislapset vaan!
Sinne käypi tiemme,
sinne teidät viemme
Vellamoisen vierahiksi
Ahdin linnahan.

Lempikää, lempikää
ihmislapset vaan!
Siellä kullat välkkyy,
helmet, päärlyt helkkyy,
siikasien siskosiksi
sinne joutukaa!

Nauttikaa, naurakaa
ihmislapset vaan!
Untuvaiset vienot,
höyhenpatjat hienot
helmahansa hempeähän
siellä odottaa.

Uinukaa, uinukaa
ihmislapset vaan!
Tuuli, laine laulaa,
taivas merta kaulaa -
siin' on linna, matka tähän
päättyä jo saa.
LEMMINKÄISEN ÄITI

Tuima on tuuli ja pimeä on taivo,
suuri on ulapalla aaltojen raivo.
Lahti on tyyni ja selkeä vaan.
Kussa mun kotkani kulkeekaan?

Joudu jo kotihin ja lentosi heitä!
Taikka jo ajeletkin aaltojen teitä,
poikani pieni ja hentoinen.
Lahti on tyyni ja rauhainen.

Heitä jo haukkojen sotakisat kerran!
Kustapa löytänet itsesi verran,
poikani suuri ja kaunoinen?
Lahti on tyyni ja rauhainen.

Anna jo pääskyjen rauhassa lentää!
Tuostapa emollesi surusanat entää,
poikani synkeä, syyllinen.
Lahti on tyyni ja rauhainen.

Ihmiset pahaks sinut parjaavat mulle -
paha lienet muille, mut hyvä olet mulle,
poikani lempeä, puhtoinen.
Lahti on tyyni ja rauhainen.

Ulkona ulapalla myrskyt ne pauhaa,
täällä on lämmintä, täällä on lauhaa.
Lahti on tyyni ja selkeä vaan.
Laske jo lahtesi valkamaan!
POHJAN NEIEN KUOLO

Se musta lintu lens puusta puuhun,
lens Imatran rannoilta Ruijan suuhun.

Näin saapui murhe se matkallaan
myös Tieran mökkihin matalaan.

Hän istui saunansa kynnyksellä
ja kannel polvilla helisi hellä.

Kun kukkui kuusessa lintu kumma:
Jo Pohjan neien vei Tuoni tumma.

Niin värähti oudosti vanhan mieli,
niin kajahti kummasti kannelkieli.

"On aika laata jo laulamasta.
Jo katosi kauneus Kalevalasta.

On suurten sulhojen aika poissa,
on laulu kuollut ja murhe koissa.

Hän paistoi päivänä talvi-öissä,
hän kuulti kullassa, kirjovöissä.

Hän tuoksui tuomena tanhualla
ja urhot leikki sen lehvän alla.

Hän kukki kumpuna Suomen suossa,
hän lauloi koskena laakson vuossa.

Nyt syys on maassa ja sydämissä
ja kansa kaipion kyynelissä.

On suurten sulhojen aika poissa,
on laulu kuollut ja murhe koissa."

Näin äänin murtuvin laulaen
hän ripusti naulahan kantelen.

Ja kuusi huokas ja humisi tuomi:
Nyt Pohjan impeä surevi Suomi.
KIPUTYTöN LAULU

Jyrise Tuonelan tumma paasi,
järise vaivojen vaara!
Jauha kaunoja katkeroita,
surujen, tautien talkkunoita,
keitä ailutten atrioita
valtojen valiopöytään!

Vilise Tuonelan virran vuoksi,
kohise kolmikopru!
Tuo'os tuskien tähkäpäitä,
rikosten viljoja, rinnan jäitä -
kohta juodahan Häijyn häitä
Tuonelan kosken alla.

Kohta jo täysi on Tuonelan paasi -
karpio, kahmalo vielä!
Silloin se paatero paukahtaa,
tuskien vaahtohon vaipuvi maa,
kuolema kutsua kansat saa
Tuonelan immen häihin.

Jyrise Tuonelan tumma paasi,
järise vaivojen vaara!
Jauha kaunoja katkeroita,
surujen, tautien talkkunoita,
keitä ailutten atrioita
valtojen valiopöytään!
SUKKAMIELI

Kaks istui palolla paimenta,
yks verevä, toinen vaalea.

Se verevä se soitteli torveaan,
se vaalea vaieten istui vaan.

Niin saapui kolmas ja kaukaa huus:
"Hei, veikot, hei, mull' on sanoma uus!

Tuoll' äsken mä Sukkamielen näin,
kun astelin aamunkoittohon päin.

Hän oli niin viehkeä varreltaan
yli kunnahan korsien kulkeissaan.

Sinikellot soi hänen silmistään,
katinkullat kuulteli päällä pään.

Ja kun hän kulki, niin, aatelkaas,
hän viittas mulle ja viittas taas!"

Näin kolmas se haasteli riemuiten.
Ja kaiholla kuuli se verevä sen:

"Ken miekkonen näkis hänet kerrankaan!"
Se vaalea vaieten istui vaan.

Se vaalea istui itkien.
Hän oli jo nähnyt immen sen.
Mieron tiellä
MAANTIELLÄ

Yksi tuli sieltä ja toinen tuli täältä,
idästä, lännestä, pohjan päältä.

Yksi tuli hevosin ja välkkyvin valjain,
toinen tuli kävellen ja kyynärpäin paljain.

Eri oli matka ja eri oli määrä,
kellä oli oikea, kellä oli väärä.

Maantien varteen me yhdyimme yössä,
siinä oli toiset jo tulenteon työssä.

Kohta me istuimme veljien lailla
ympäri valkean, huolia vailla.

Sanaleikit lensi ja eväsviinat kulki,
toisen suu jo odotti, kun toinen suunsa sulki.

Yksi tiesi kertoa kevättuulten mailta,
toinen taisi tarut Lapin tunturin lailta.

Tuo tiesi lännestä sotasanat uudet,
tämä idän impien kuvas ihanuudet.

Toisen suu jo odotti, kun toinen suunsa sulki.
Otava se kääntyi ja yön hetket kulki.

Metsä oli pimeä ja tie sumuvyössä.
Ääneti tulehen me tuijotimme yössä.

Minkä tuli mielehen vielä emovainaa,
minkä mieltä yhä muisto murhien painaa.

Yksi mietti kavaluutta ystävän armaan,
toinen suri syksyä sydämensä harmaan.

Orpo itki emoa ja murhamies rauhaa,
kaikki kaipas kotia ja lapsuutta lauhaa.

Ei ole suuri apu mieron nuotioista,
toista puolta polttaa, kun jäätää jo toista.

Metsä oli pimeä ja tie sumuvyössä.
Ääneti tuhkaan me tuijotimme yössä.
PIHLAJAN ALLA

- "Miks äkkiä vaikenit, impyein,
miks silmäsi kyynelöi?
Mikä pilvi peittävi päivyein,
mikä onnesi ontoks söi?
Kas, kuinka kukkivi kaunis maa
ja laulavi leivonen
ja kuinka pihlaja tuoksuaa -
sinä vain olet murheinen!

Sa oothan umpussa nuoruuden
ja rintasi raikas on
ja elämä viittovi hymyillen -
siis olkosi huoleton!
Ja jospa huolien häivä vois
sun taivosi synkistää,
sen paistais lempeni päivä pois
ja taas olis suukkossää." -

- "Ma muistin syksyä synkeää,
kun harmaja taivas on,
kun nurmen kukkaset peittää jää
ja metsä on lauluton.
Ma elämän syksyä aattelin,
kun harmaja taivas on,
kun poiss' on poskien ruusutkin
ja ääni on soinnuton.

Ja syksyn-synkeä aatos tuo
se hiipi mun rintahain:
Lie silloin jäässä jo lempes vuo
ja tuntehes tuhkaa vain.
Sa lemmit säihkyä silmien
ja ruusuja poskipään,
kun niiden näät sinä kuollehen,
kuin käynevi lempes tään?" -

- "Oi, ällös itke mun armahain!
mun Ainoni armainen
nyt kukkivi lempeä tuoksuttain
kuin pihlaja keväinen.
Sen tuoksuja hengin mä vallaton
ja kukkia poimin vaan,
kun taivas siintävä, kuulas on
ja nuori on nurmi maan.

Niin, talvi saapuvi kerran kai
ja kukkaset kuolla voi,
mut pihlajassapa talvellai
taas tilhien laulu soi.
On sorja kukkiva pihlajapuu,
mut sorjempi marjassaan,
kun kylmä, kuollut on luonto muu
ja poissa on marjat maan!" -
MA OON KUIN AALLOILLA PURSI ~

Ma oon kuin aalloilla pursi
jo puoleksi täyttynyt.
On ulkoa ulapan laulu
sen tunkenut sisähän nyt.

Ne ulapat toistahan etsii,
ne toistahan toivoelee
ja läpi mun purteni laidan
ne suukkoja suihkaelee.

Ma päivät pumpussa seison,
yöt valvon ja mittailen,
ja tuskasta vavisten tutkin
ma pohjia sydämen.

Yhä vaan mun venhoni vaipuu,
yhä nousevi sydämen yö -
Oi, kohta ne yöt jo yhteen
yli purteni haudan lyö!
HUONOA SEURAA

Sill' lohtua tarjona kyllin on,
joka lempensä multahan peitti,
se ei ole orpo, ei onneton,
jonka ystävät yksin heitti;
voi seestyä lientynyt onnen koi
ja syttyä toivojen karsi
ja lippunsa vieläkin nostaa voi,
jos tuulessa katkesi varsi.

Mut silloin vast' olet onneton
ja mielesi vasta on musta
ja riemusi, rauhasi mennyt on
ja löydä et lohdutusta,
kun maailman touhussa hetkeks ees
saat yksin jäädä sä illoin
ja huonohon seurahan joutunees
sinä inholla huomaat silloin.
SONETTI LEILALLE

Mua syytät Leila siitä, ett'en laula
kuin muutkin lempiväiset immestään,
vaikk' ennen niistä lauloin yhtenään
ja sullai silmät on ja suu ja kaula.

Ja väität, etten sua lemmikkään
ja tuhkana on tunteheni taula
ja että löyhä lie sen lemmen paula,
mi aina ihannoi vain itseään! -

Ei taide taivon päivää luoda saata,
vaikk' kyllä tähden. Siks se kuvaa ain
vaan päivän heijastuksia ja maata.

Ma ennen kyllä lauloin neitojain,
mut sinun eessäs täytyi laulun laata
ja itseäni ilmi tuoda vain.
SOUTELEMASSA

Yli tyynen lampuen soudeltiin
suvi-illalla immen kanssa
ja silloin Laina se lausui niin
alas katsoen aatteissansa:

"En tahdo ma katsoa taivaaseen,
vaan katselen järven pintaan;
on aurinko astunut alle veen
ja laskenut lammen rintaan.

Ja päälläpä päivyen heijastuu
siell' untuvahattara hieno
ja rantaman lempeä lehmuspuu
ja ulpukan umppu vieno.

Niin, maailma aaltojen allakin on
ja maailma kaunihimpi.
Mut tiedätkö, miksi se kauniimpi on?" -
Näin hiljaa haasteli impi.

Ja se soutaja vastasi huoahtain:
"Niin, neitonen armahainen,
vale kauniimpi paljasta totta on ain
ja tuo on valhetta vainen.

Ja siksipä nuoruus kaunis on
ja armas on kevään aika,
mut syksy ja vanhuus synkät on,
kun poissa on valheen taika.

Näät tuoksut ja laulut ja kukkaset
ja onni ja lempi ja nainen
ja unelmat, uskot ja toivehet -
ne kaikki on valhetta vainen.

Vain totta on halla ja myrsky ja mies
ja murhe ja murheen muisto
ja totta on sammunut toivon lies
ja lehdetön lemmen puisto.

Niin, ällös yllesi katsokkaan,
vaan peilihin lammen pinnan.
Siell' onnesi taivahat onkin vaan
ja rauha ja riemu rinnan. -

Mut multa on haihtunut harhat nuo
ja kaunihit kangastukset,
on suljettu mulle jo taivas tuo
ja kiini on onnen ukset.

Olen heittänyt uskoja haaveineen
ja joutunut uskohon uuteen,
olen pyrkinyt, pyrkinyt totuuteen
ja saapunut - todellisuuteen.

Mut yksin en pyrkinyt, taistellut,
minä taistelin tuhanten kanssa,
ja saman on valkaman saavuttanut
koko aikani taistostansa.

Ja siksipä halla nyt hallitsee
ja kruunu on talven päässä,
siks sydämet syksy nyt vallitsee
ja tunne on järjen jäässä.

Ja siksi nyt toivo on turtunut
ja riemu on ruostehen syömä,
siks uskon muuri on murtunut
ja lempi on leinin lyömä.

Niin, ällös yllesi katsokkaan,
vaan peilihin lammen pinnan.
Siell' onnesi taivahat onkin vaan
ja rauha ja riemu rinnan."

- "Sua luulenpa melkein pelkääväin - "
niin leikillä lausui Laina.
Ja se soutaja hymyten vastasi näin:
- "Suvi talvea pelkää aina." -

- "Mut etkö sä usko, ett' talvikin ain
toki pelkää kevättä juuri?" -
"Niin, totuus valhetta pelkää vain
ja valheen valta on suuri." -

Niin leikki se lens kuni lempeä tuul'
yli öisen lampuen pinnan.
Suu leikkiä löi, hymys uhmaten huul'
mut yö oli pohjassa rinnan.

Ja sydänten yöstäpä pulpahtain
jo nyt kastehelmyet nousi;
ja ääneti impi se istui vain
ja vaieten soutaja sousi.
KUIN MUSTA JA VALKEA -

Kuin musta ja valkea perho
yli kukkien yhdessä leijailee,
niin yhdessä riemu ja murhe
mun henkeni tuutua heijailee.

Kuin yhdessä yö sekä päivä
suvi-iltaman pilvillä karkeloi,
niin onnen aamu ja ilta
mun päiväni päärmiä purppuroi.

Kuin kuolon ja elämän immet
syyskuutamon kullassa leikkiä lyö,
niin syksy mun sieluni yössä
jo kerkeän kevään kukkia syö.
TAI EN ITKIS OLLENKAAN -

Tai en itkis ollenkaan,
rakentaisin majan vaan
niemen kaiskun kainaloon,
huojuvahan hongistoon.
Souteleisin, jouteleisin
lainehia lahden vaan,
salmen poikki verkot veisin,
paulat kautta korpimaan.
Siellä kanssa äityeni,
armahani, harmahani
eleleisin yksin vain
tuuditellen tuskiain;
Puhtehilla syksy-illan
lohdun langat kehrättäis,
kuuhut kultais pirtin sillan,
sirkat yötä ylistäis; -
hiljaa honkain huminoiden,
hiljaa lahden laulun soiden
äidin armaan sylihin
pääni raskaan painaisin,
hiljaa kulkis kutrejani
käden vienon viihdytys,
sammuis poltto poskiltani,
verten kiiman kiihdytys,
vaipuis aallot valtimoiden,
tyyntyis tyrskyt unelmoiden,
himon kosket hiljeneisi,
synnin häivät hälveneisi,
sammal surun lammen sais,
hanki syksyn hautoais.
Kuulla ehkä voisin noin
elon alku-äänet vienot,
pyhät, puhtaat, hellät, hienot,
niinkuin lasna, kulta-hasna,
kun ma äidin rintaa join.
KADOTETTU YSTÄVÄ

On meitä kaksi lapsuusystävää,
hän toinen vieno, puhdas, puron lainen
ja hento niinkuin kielo helmipää,
ma toinen rauhaton ja riehuvainen.

Me oomme kumpainenkin syntyneet
tuoll' lehtolahden tyynen rantamalla
ja kummun kuusta lasna kuunnelleet
ja leikkinehet rantakoivun alla.

Näin vieri vienot leikkivuodet nuo
ja lapsuus lensi niinkuin perhon lempi
ja koitti aavistusten aika tuo,
kun kevät kutsui, mutta umppu empi.

Jäi silloin lapsen leikit. Rintahan
sai kaihot, ennen oudot, kaukomielet,
ja häipyi ääret kotimaailman
ja soimaan alkoi uudet sydänkielet.

Ja kuuhut-öin, kun tunne siivet saa,
me lahdelmalla yhdess' unelmoimme
ja soutelimme taivaan rannan taa
ja tarinoita purren täydet toimme.

Kun vienot haave-yöt mä muistan nuo
ja leikit, venematkat, marjaretket,
ne sydämeen kuin sadekaaren luo
ja uudelleen ma elän lapsuushetket.

Ja silloin mietin aina: Miksi on
nuo ajat muisteloita vain nyt mulle,
miks en ma jäänyt kotilaaksohon,
vaan läksin kylätielle tarvotulle?

Hän kielsi kyllä, kielsi kyynelein
mua lähtemästä kodin lehtoloista,
mut tulta uhkui nuori sydämein
ja tahtoi taivasta ja maata toista.

Ma läksin. Hän se seuras. Maailmaan
näin kasvinkumppania kaksi kulki,
mut hetken aikaa oli käyty vaan,
kun toisiltaan he sydämensä sulki.

Ja ystävyyden ylle laski jää
kuin syksy-yönä lammen hyytää halla,
ei hyytäjää, ei hyytämistä nää,
mut aamull' aalto itkee ikeen alla.

Ma jouduin joutorahvaan tungokseen,
ma eksyin, outo, elon markkinoille,
ma takerruin sen kauppaturhuuteen
ja puutuin narrein pöytähaasteloille.

Pois niistä saada mua koitti hän
ja kutsui luokseen ilta-unelmoihin,
mut enää pauhinasta elämän
en joutanut, en malttanut ma noihin.

Näin erottiin ja moneen aikaan en
mä sitten kuullut hänen kohtaloistaan,
jos joskus satuttiinkin yhtehen,
niin tuntenut ei enää toinen toistaan.

Oi, jospa sovintoon taas ryhdyttäis
ja kaksin taasen ilta istuttaisi,
jos unten maailmoissa yhdyttäis
ja sointuun oikeaan jos sielut saisi!

Niin paljon, paljon meillä kummallai
ois toisilleen nyt kertomista uutta,
ois sulla tuoreet kotiviestit kai,
ja mulla elon huolta, katkeruutta.

Siis joudu luoksein Fantasia vaan,
siis istu vierelleni virren henki! -
Mut eipä ystävääni kuulukkaan,
lie elon myrskyt murtaneet jo senki.
JO LOPPUVI öLJY -

Jo loppuvi öljy mun lampustain.
Ulos ikkunan yöhön ma tuijotan vain.

Ma katson ja katson ja aattehet
ne lentää, ne lentää kuin kuplaset.

Ja kuplat ne kulkee ja kuplat ne käy,
mut ei minun onneni kuplaa näy.

Nään ikkunan yöstä ma itseni vain.
Jo loppuvi öljy mun lampustain.
MIEROLAISEN JOULU

Pois joulukuuset, kynttilät
ja riemulaulut lasten
ja äidin tortut lämpimät -
pois juhla onnekasten!

Tää päiv' on päivä sydänten
ja sisarusten silta,
tää päiv' on päivä rikasten
ja ilollisten ilta.

Mut meille mieron miehille
ja onnen kerjureille
on muiston musta juhla se
ja tuskan tuoja meille.

Nuo joulupuut ja kynttilät
ja lasten laulajaiset
ja äidin tortut lämpimät
ja annit armahaiset -

Ken niitä muuten muisteleis,
kun elon aallot pauhaa!
sen venhon merten meuru veis -
vain aallon all' on rauhaa.

Mut joulujuhlan tullessa
kun taiston aallot vaipuu,
niin on kuin rinnan pohjasta
taas nousis kaiho, kaipuu.

Ja on kuin huone kylmä ois
ja jäässä mieron liesi
ja on kuin hetken olla vois
taas lapsikin kentiesi.

Ja sydän pyytäis lämpöä
ees hiukan, oven suusta,
ja tekis mieli leikkiä
ja nähdä joulukuusta.

Mut suljetut on ovensuut
ja rinnat kiini meille
ja ikkunoista joulupuut
vain ilkkuu mieron teille.

Pois kaiho, kaipuu sydämen,
pois rinnan riemupouta,
taas tunnon päivä pilvehen,
taas rintaan talven routa!

Tää päiv' on päivä rikasten
ja ilollisten ilta,
mut meille mieron köyhillen
vain muiston musta silta.

Siis tulkaa, vanhat ystävät,
mun ainoat, mun armaat,
te syksyn tunteet synkeät,
te mieron katseet karmaat!

Ma myöskin kanssa tuttavain
tään illan tahdon olla -
ne saapuu, saapuu sadoittain,
ne joutuu joukkiolla.

Ne kasvaa, täyttää sydämen,
ne tuntuu tuhansilta -
tää päiv' on päivä rikasten
ja ilollisten ilta.
SAMETTISILMÄ

Oi, sinä impeni samettisilmä,
neitoni kaurihinkatseinen,
miks on ilmehes arka aina,
aina käyt kuni säikkyen?

Puhdas tunto on pulmun turva -
niinhän vanhojen virsi soi -
kun ei rintoa rikokset paina,
kulkea kuoleman matkat voi.

Vanhat on viisaat, vanhat on tyhmät,
maailma kuorehen katsovi vain:
Miks on perhosen pelko, jonka
kukkanurmelta kiini sain?

Miksi herkkä on jänösen korva,
miksi pysty on oravan pää,
miksi kaino on karitsan mieli? -
siks on impeni arka tää.

Pelkäät perhoni siipesi kultaa,
väistelet silmiä vainoojain,
katselet kyttää, kuuntelet nuolta,
lehden lentoa säikyt vain.

Oi, sinä impeni samettisielu,
kaunoni kaurihintunteinen,
kauvanko säilyt, kauvanko päilyt,
syöttinä silmien ahnaiden!
ERÄÄLLE YSTÄVÄLLENI

Niin, yksinäisyys, surun ystävä
ja suurten aattehien äiti hellä,
sen läheisyys se on niin lämmintä
ja armas vierellään on viivähdellä.

Kun sydän synkkä, sielu rikki on
ja ilma ahdistaa ja elo painaa
ja uskon kukka kun on tuoksuton,
kun riemu vaipunut ja toivo vainaa.

Voi, kuinka silloin ihmeen ihanaa
on käydä yksin, yksin talvi-öissä
ja nähdä eessään laaja erämaa
ja kauvas harhaella haavevöissä.

Niin suuri, tyyni siell' on hiljaisuus
ja elon aate kaikuu korkealta:
Työn rantamalla kasvaa rauhan kuus
ja hyve nousee murheen mullan alta.

Mut sulle, veikkoseni murheikas,
ma neuvon seuraa sekä - ilta-unta!
Sa erämaata kannat povessas
ja yötä, talvea ja talven lunta.
METSÄÄN NUKKUNUT

Ma oon kuin lapsi, metsään nukkunut,
mi hämyn tullen herää huudahtain,
mut pois on veikko, sisko hukkunut
ja huutohonsa vastaa kaiku vain.

Ei tiedä koito hän, mik' aika on,
ei tiedä miss' on koti, kussa tie.
Käy teitä kyllä kautta hongikon,
kun tietäis vaan, mi äidin luokse vie.

Niin jylhä, kaamea on korpi, huu,
niin kaikk' on hiljaista ja harmajaa,
ei tunnu tuulonen, ei liiku puu,
ja kuusten takaa peikot kurkistaa.

Ja lapsi itkee, juoksee, lankeaa
ja nousee, lankee, nousee jällehen.
Mut pien' on poika, suur' on metsämaa
ja kaukana on koti kultainen.

Ma oon kuin lapsi, metsään nukkunut,
mi hämyn tullen herää huudahtain,
mut pois on veikko, sisko hukkunut
ja huutohonsa vastaa kaiku vain.
JOUTOTYöTÄ

Niin, nyt sen tiedän. Siellä jossakin
on laakson liepehellä linna suuri,
min ympärill' on puisto ihanin,
mut puiston kaiken kaartaa musta muuri.

Ja höyhenvuode hieno, uljas on
sen linnan suuren saliss' suurimmassa
ja Turkin matto peittää permannon
ja purppurat on joka ikkunassa.

Sen vuoteen untuvilla unelmoi
siell' linnan herra itse levollansa
ja kaukaa vieno, kaunis soitto soi
ja kummat yrtit tarjoo tuoksujansa.

Hän polttaa hienoimpata Havannaa
ja silmin seuraa savukiehkuroita,
näin milloin pyörylöitä puhaltaa
ja milloin huviksensa rikkoo noita.

Hän haaveksii ja katse harhailee
ja sulaa kauvas kaihon autereeksi;
hän varmaan tehdä jotain aikonee,
mut vielä saa ei sitä päättäneeksi.

Mut aika vierii, hetket lentävi
ja yhä tuumii linnan herra tälleen;
ja loppunut kun yks on sikaari,
hän toisen ottaa - sekä tuumii jälleen.

Miks ei hän päätä? Miksi aikansa
näin turhaan tuhlailee hän patjoillansa? -
Sht! Hiljaa! Hän on itse Jumala
ja linna tää on hänen taivahansa.

Hän aikonee kai nousta toimimaan
ja tehdä kohta oikein miehentöitä,
mut niitä miettien hän joutessaan
vain puhaltelee ihmis-ympyröitä.

Mut päivät, viikot kulkee kulkuaan
ja sadat vuodet samoo niinkuin hetki
ja samoin tuumii taivaan Herra vaan
ja samoin lentää savupyörösetki.

Kai jotain aikonee hän parempaa
ja miehentöitä häll' on mielessänsä.
Mut miks ei päätä hän? Miks ei hän saa
jo kyllin tästä lapsenleikistänsä?
HATARA SYDÄN

Voi, voi sinun sydäntäsi, tyttöparka,
ja voi mua onnetonta,
kun sydämesi ikkunat aina on auki
ja niitä on liian monta.

Minä myös olen ollunna kerran siellä
ja istunut illan ja toista.
Mut huu! sitä vetoa ja prrr! sitä tuulta -
en, en ole nähnyt mä moista.

Ken ei usko, se käyköhön koittelemassa,
ja minä en käske, en kiellä, -
mut sitä minä ain olen ihmetellyt,
miten itse sa tarkenet siellä.
Yö

- Mun rintani on niin raskas ja synkeä niin mun syön -
oi äiti, en yksin tohdi ma jäädä kanssa yön.

"On päivä jo laskenut ammoin ja hiipinyt hiljaisuus,
oi nukkuos poikani nuori, taas huomenna työ on uus."

- Älä lähde äitini vielä, sa kuuletko ääntä yön?
Se kutsuu, se käskee, se uhkaa - niin synkkä on lapses syön.

"Oi nukkuos poikani nuori, se on laulua lahden vain,
se untas tuutia tahtoo kuin, muistatko, muinoin ain."

- Älä lähde äitini vielä, sa näätkö silmiä yön?
Ne etsii, ne väijyy, ne vaanii - niin synkkä on lapses syön.

"Oi nukkuos poikani nuori, ne on tähtiä taivahan,
ne luonas valvoa tahtoo kuin entis-aikahan."

- Älä lähde äitini armas, kas tuossa on koura jo yön!
Se poikas temmata tahtoo - niin synkkä on lapses syön.

"Oi nukkuos poikani nuori, se hongan on oksa vaan,
mi ulkoa kurkistaapi taas leikkikumppaniaan."

- Niin kaikk' oli ennen ehkä, kun puhdas oli mun syön -
oi äiti, äiti, äiti, miks heitit mun helmahan yön?
ON MUNKIN RINNASSANI HONGAT HUOJUNEET

On munkin rinnassani hongat huojuneet
ja soinut soitto siell' on latvain lautuvain,
on munkin aatteheni nuorna nuojuneet
ja kerkät kertoneet on munkin tunnettain.

On munkin lehvilläni lempi istunut
ja onni laulanut on munkin oksillain,
on munkin latvassani käkönen kukkunut
ja vanamot viihtyneet on minunkin varjossain.

Ois munkin rinnassani voima noussut näin
ja tullut tukkimetsä, vankka, vakainen.
Mut kirpos kipunainen yöllä metsähäin
ja sotasoihduks nous - ma itse iskin sen.

Nyt maa on mustana ja kangas karstana
ja onni, lempi nyt ne lentää ohi sen.
Mut sieltä täältä toki louhten lomista
nään jälleen nousevan ma nuorten virpien.

Ei nouse rinnassani enää, tiedän sen,
nyt humisten honkapuu, ei kuusi kukkapäin,
mut jospa joskus edes ehtooks vanhuuden
vois lemuta lehtimetsä minunkin mielessäin.
MA UNEKSIN -

Ma uneksin, että mun sydämein
oli kuollut ja kylmä mun tuntehein.

Ja sydäntä kuollutta tuudittain
minä maantien laidalla laulelin vain:

Ah, nuku mun nuori sydämen'!
Olet aikasi valvonut armainen.

Tien kulkijat katseli kummissaan.
Niin nousin ja läksin mä vaeltamaan.

En tiennyt, kunne ma kulkisin,
mut kuljin ja hiljaa hyräilin:

Ah, nuku mun nuori sydämen'!
Olet aikasi itkenyt armainen.

Kuin kauvan jo kulkuni kestänyt lie!
Ma toivon, jo kohta on lopussa tie?

Mut sydäntä kuollutta tuudittain
minä kuljen ja kuiskaten laulelen vain:

Ah, nuku mun nuori sydämen'!
Olet aikasi lempinyt armainen.
KUVERNööRIN KOIRA

Niin vakavan varmana istuvi hän
torin pielessä portillansa
ja kirkkoa, koulua katsastaa -
ja kaukaa kiertävi kansa.

Kas, silläpä sitä vasta turkkia on!
Ja entä sen paksua selkää!
Ja milloin ääni sen ärjähtää
koko kaupungin pennut pelkää.

Mut kulkurikoirat, ne hulttiot maan,
ne nostavat olkapäitä
ja syrjässä korvahan nuorempain
ne kuiskivat niitä ja näitä:

"On hänkin laihana laukannut
ja ulvonut meidän lailla
ja haukkunut, haukkunut näljissään,
mut haukkunut kahletta vailla.

Ja kaikkia niin sitä haukuttiin,
kuka vaan tuli vastahan tiellä,
oli kerjuri taikka kenraali -
sen vasta me tahdoimme niellä!

Mut silloin kuoli se Maaherran Fox
ja silloin meidät hän heitti
ja maaherran piikoja mairittain
hän jälkensä entiset peitti.

Näin Murre Murréksi se porstattiin
ja kun aamulla aateloitiin,
niin illalla isien mainehet jo
satavuosihin näyttää voitiin.

Nyt herroille häntää hän heiluttaa
ja kansalle karvoja nostaa
ja meihin kun tohdi hän koskea ei,
niin teille hän koittavi kostaa.

Mut älkää te pentuset peljätkö,
jos kuinka sen kiiltävi hammas,
kun Murresta vaan häntä muistuttaa,
hän lauhkea on kuin lammas."

Näin hallit ne haasteli irvistäin,
mut mennä ja uskoa heitä! -
Kuka koskaan koirilta rauhassa
lie astunut arvon teitä?
KOMPIA
I. MERKILLISTÄ

Kun sinä arvostelet sanahelmin ja kukkivin kielin
niin runoniekaksi sun luulevi kansa ja maa,
vaan kun lauluja laitat taas, sitä mieltä on kaikki,
että sä pohjaltas sentään kriitikus oot.
II. ERÄÄLLE PAPILLE

Ellei Eemil Martti pääse taivahasen kuoltuaan,
lihan siin' ei syytä ole, - henki häll' on heikko vaan.
Hämärissä

"Mais où sont les neiges d'antan~"
(Francois Villon)

Elä itke impeni nuori,
jos ystäväs pettikin.
Kun pääsi mun povelleni toisit,
niin laulun ma laulaisin.

Elä itke impeni nuori,
kuin kupla on ystävyys.
Kesän kukka on kahden liitto,
sen murtavi ensi syys.

Elä itke impeni nuori,
luo lunt' yli muistojen.
On talvi viisahan aika,
sain nuorna ma oppia sen.

Elä itke impeni nuori,
elo korpien kulkua on.
Kuin äitini töllin liesi
oma lempemme olkohon.

Ei liekit ne riehuis, ei roihuis,
vain lämpöä lauhaa lois,
ja kun hiilos se hiljaa riittyis,
niin aika jo unenkin ois.

Miks itkisit impeni nuori?
Sydän kylmä se kestävi vaan.
Mun kanssani kyyneles kuivaa,
käy iltoa odottamaan.
1.

Ne silmät ne onnea säihkyivät
niin hurjaa, hurmaavaa,
ne silmät ne riemua räiskyivät
niin kummaa, kumpuavaa.

Sun onnesko outo se säihkyi niin,
kun kukkana syntyä sait,
kun tulta sa heittelet tunteisiin
ja vallat on eessäsi vait?

Vai loistiko niist' oma onneni tuo,
jota eloni halki ma hain,
joka kutsuvi luo, joka käskevi luo,
mut kaikuna karkkovi ain?
2.

Minun mieleni oli kuin lampi
niin musta ja mutainen,
ei päivä sen pohjahan päässyt,
ei kulkija rannalle sen.

Opin ongelmat elämän taiteen,
mitä ympäri näin, sitä tein:
ivanauruin ma itkuni peitin,
runokukkasin kurjuutein.

Minun mieleni oli kuin sammal
yli aaltojen salaisten.
Sen kalvossa kanervat päilyi,
mut yö oli helmassa sen.

Ohi vaelsi valkea impi,
näki kukkaset kummat vain
ja hän lammelle laulaen riensi,
ei huolinut huudoistain.

Voi, impeni valkea, vieno!
Pian poimitut kukat on sen.
Mut kukkien alla on aalto
niin musta ja mutainen.
3.

Sun äänesi milloin se säteilee
kuin kirkkahan kiteen särmä
ja milloin se haavehin hälvenee
kuin nukkuvan nurmen härmä.

Sen sointua kuulin ma kummaksein
ja se syömeni pohjahan syöpyi,
se tuskalla täytti mun tuntehein
ja unteni vieraaks yöpyi.

Oi, itketä impi mun syöntäni ain
sinä tuskilla särmäisillä,
kun tuskani tummat sa verhoat vain
taas haaveilla härmäisillä!
4.

Oi, istuos impeni tänne,
niin annamme aattehen,
niin annamme aattehen lentää
yli vuorien, laaksojen.

Me lennämme lemmen siivin
kotiseutuhun kultaiseen,
mi yksin talvi-yössä
nyt nukkuvi mökkineen.

Jos tehtäis tölli me sinne
ahon laitahan, alle puun,
ja illat istuttaisi
siellä valossa valjun kuun.

Siell' istuttaisi me illat,
huu, talviset illat nuo,
kun mökkiä kinokset kiertää
ja haavehet haamuja luo.

Sinä polkisit rukkia pientä,
minä verkkoa kutoisin,
ja joskus, viikkojen päästä,
tulis vieraskin töllihin.

Joko pelkäsit etelän perho?
Joko lähdemme lentämään
taas maille lemmen ja riemun
ja heitämme talven ja jään?
5.

En tiedä, miks sua pelkään,
kun näin sua katselen.
Minust' on kuin silmies yöstä
sois kaikuja kellojen.

Ne soittavat riemuhun suureen,
tai suurehen murheesen.
En tiedä, miks sua pelkään,
kun näin sua katselen.
6.

Mikä on laulu lainehilla,
soitto aalloilla sorea? -
Laiva aaltoja ajavi,
häävene vesiä käypi. -
Kenen on kulta kulkemassa,
kenen on häätulet hämyssä? -
Sirkan on vesillä venho,
sirkan tuoma tuhtopuulla.
Kuka on kulta heinäsirkan? -
Lepinkäinen leppälintu.
Minne matka miekkosien? -
Saarelle selälliselle,
terhenniemen tanterelle.
7.

Hän kulkevi kuin yli kukkien,
hän käy kuni sävelten siivin,
niin norjana notkuvi varsi sen,
kun vastahan vaiti ma hiivin.

Ja kunis mun voimani kukoistaa
ja soi minun soittoni täällä,
sinis laulujen laineilla käydä hän saa
ja kulkea kukkien päällä!
8.

Leikitäänkö? Leikitään.
Kisasilla kiistellään.
Ole sinä kissa, minä olen hiiri,
täss' on tanhumme piiri.

Hupsis! Ohi hurahdit.
Kupsis! Kohti kurahdit.
Joko tuli hirmu, joko tuli surma?
Ei, vaan huulien hurma.
9.

Olin kulkenut kukkaistarhat
ja lempesi lehdot nuo
ja hiljaa hiipien tullut
sydänkammios sisimmän luo.

Minä kuuntelin, kurkistelin,
minä katselin kallella päin,
ei kuulunut armahan ääntä,
niin läksin mä kotihin päin.

Niin itkien illan suussa
taas läksin mä kotihin päin -
kah, sieltähän impeni armaan
jo vastahan tulevan näin.

Voi, kuinka hän säikähti silloin
syyspuolaksi punastuen.
- "Mist' täältä te tulette, neiti?"
- "Tulen juurelta tuomien." -

- "Miks huulenne sinisnä värjyy?" -
- "Siellä mustikoita ma söin.
Mut silmänne vesiss' on, herra?" -
- "Minä oksahan itseni löin." -

Minä kuivasin silmäni, neiti
puri huulensa punaisiks,
minä kumarsin kohteliaasti
ja neiti niiasi, niks.
10.

Oi, suljehan silmäsi sirkkusein
ja luo'os kiini luomet,
niin näätkö sä vieläkin virran veen
ja tunnetko rannan tuomet?

Ma tahtoisin tuomien tuoksut nää
sun rintahas ijäiseksi
ja tehdä sun päiväs ja tehdä sun yös
sinivirtojen välkkeheksi.
11.

Nuku hetkinen impeni nuori,
nuku hiljaa hetkeä kaks,
niin teen minä tenhosoljen
unes valkean vartiaks.

Taon soljeksi toivoni kullan,
katinkultani kauneimman,
sydänhelmeni, lauluni helkkeen,
teen solkisen soreimman.

Se untesi ulpuja suojais,
sulot varjelis valkoiset.
Sen suullesi suutelen hiljaa.
Toki tuosta sa heränne et?
12.

Oi, muistatko vielä sen virren,
jota lapsena laulettiin,
kun yö liki ikkunan liikkui -
se virsi se viihdytti niin.

Se antoi rintahan rauhaa,
se uskoa unehen loi -
Jos muistat vielä sen virren,
nyt laula, laula se, oi!
13.

Hyi, kuinka sa impeni hymysit noin
ihan keskellä kerrontaas,
kun untes jo kentillä karkeloin -
hyi, miksi sä hymysit taas?

Vai arvaatko impeni armainen,
sa mille nyt nauroit, mille?
Sa nauroit umpuille nuoruuden,
elos haaveille hienoimmille.

Se hymy se herjasi hennointas,
se pyhintäs anteheks pyys.
Vai etkö sä tuntenut, rinnassas
miten silloin riemusi syys?
14.

Sa kuuletko laulua kummaa,
joka lemmikin lehdiltä soi? -
Oli kerran neitonen nuori,
joka kulki ja karkeloi.

Oli kerran neiti, mi nuorna
kevätpolkuja karkeloi,
niin tulikin vastahan syksy
ja sylinsä auki loi.

Voi, kuinka ne säikähti silloin
tien laidalla laulupuut,
voi, kuinka ne kuiskivat silloin
sinivuokot ja siskot muut:

"Varo syksyä, valkea neiti,
ja kummejas kuulekkin!"
Ei tyttö se kummeja kuullut,
meni syksylle sylihin.

Mut saipa ne siskot ja kummit
nenän kyynärän pitkän kai,
kun helmasta synkeän syksyn
kesän nousevan nähdä he sai -

Kesäpäivät kaunihit, vienot,
kuin kukkaset lemmikkein.
Sa kuuletko laulua kummaa,
jota sykkivi sydämein?
15.

Katsokaamme kauvan näin
silmän pohjaan, sielun pohjaan,
salaisille salmiloille
venhoni veikaten ohjaan.

Soudelkaamme kauvan näin
silmissämme, sieluissamme,
utuisilla ulapoilla
sotkina soudelkamme!
16.

Kuin kilpaa kulkuset soivat
ja kummasti loistavi kuu.
Kas, tuolta jo tuttu kirkko
yli kuusien kohoutuu.

Tuo tuolla on pappila, tuolta
näät Tuomelan kattoja
ja täällä on äitini hauta -
Miks vienosti värähdit sa?

Elä pelkää impeni nuori,
ei emo sua peloittais,
häll' oli niin lempeät silmät -
jo kirkkokin jäädä tais.
17.

Hän onneton rannalle uinui
sinikellojen siimekseen
ja kellot ne hiljaa keinui
ja soitteli sormet veen.

Hän onneton rannalle uinui -
käen kukkuhun heräsi hän,
hän ennen einettä kuuli
käen kultien helkkyvän.

Hän onneton rannalle uinui -
ja poikasen povessa ain
nyt aaltojen sormet ne soittaa
ja kellot ne keinuvi vain.
18.

Näkinkengät ne rannalla karskui
ja helisi heisipuut.
Kuka rantoja riemuten kulkee?
Niin kulje, kulje ei muut -

Siell' impeni armahin astuu
näkinkengillä keikuttain.
Häll' on niin valkea jalka,
sen kerran ma nähdä sain.
19.

Vait! Hän nukkuvi
nurmella.
Käkönen kukkuvi
kaukana.
Tuuloset vienot
tuomipuun
tuoksuja kantelee,
haavehet hienot
marjasuun
nauruja narrailee,
nauruja impeni nuoren.
Vait!

Vait! Hän nukkuvi
valveillaan.
Kesä se kukkuvi
kulmillaan.
Kesä se laihoja
tähkäpäin
täysin jo lakoilee,
lempi se kaihoja
kypsyttäin
rintoja raukaisee,
rintoja impeni nuoren.
Vait!
20.

Elä pelkää impeni armas
suven murheita, suruja sen,
vaan itkeös iloja lemmen
ja kerkkiä keväimen.

Mitä kauniimpi kesän on aika,
sitä synkempi syksy on.
Siks niin minä syksyä pelkään,
oma perhoni onneton.
21.

Näin pääni kun helmahas painan
ja kun kuuntelen huountaas,
en tiedä, miksi sen vanhan
merimiehen mä muistan taas.

Kai siellä hän kotini alla
yhä valvovi yksinään,
ja kuusten hän hiljaa kuulee
yli huojuvan harmajan pään.

Ei ain ole töllissä tässä
hän istunut iltojaan,
hän kaukana syntyi ja kasvoi,
monen matkasi meren ja maan.

Hän ollut on oppinut herra -
niin kansan kaskut ne ties -
hän tehnyt on merillä töitä,
joita tee ei joka mies.

Syysmyrskyllä tänne hän saapui
yön ajona, yksinään.
Nyt kuusten hän hiljaa kuulee
yli huojuvan harmajan pään.

Nyt kuuset ne hiljaa kuiskii
yli vainajan valkopään -
Oi, tiedätkö impeni, miksi
taas muistan ma tarinan tään?
22.

Sua katselen silmin ma huikaistuin
kuni kaunista sateenkaarta,
sua silmäni sulkien muistelen kuin
meren laskija lehtosaarta.

Sua katson ma hiljaa henkien
kuin kuvaa äitini armaan
ja uskon, ett' enkelit lapsuuden
nyt lähellä liikkuvat varmaan.
23.

Jo lapset laivoja veistää,
jo karkelot kyliltä soi,
kevät laulaen lehtoja astuu
ja kumpuja kullervoi.

Suvituuli jo Suomehen saapui,
puki nuoriksi nurmet ja puut -
Oi, joutuos impeni nuori,
jo häitänsä viettävi muut!
24.

Oi poimikaamme, oi poimikaamme
tien varsien vaapukoita!
Kas, kuinka ne kauniina heloittaa!
Kas, kuinka ne viittoen vilkuttaa!
Kuka hennoisi heittää noita?

Oi poimikaamme, oi poimikaamme,
kesä kestihin kutsuvi meitä.
Ken ties, koska toisti me juhlitaan!
Pian synkeä syksy on peittävä maan
ja kylvävä kyyneleitä.

Oi poimikaamme, oi poimikaamme
nyt kerrankin kyllin siksi!
Oi, syökäämme hampahin syntisin!
Oi, kootkaamme kourihin, helmoihin
nyt talvenkin tarpehiksi!
25.

Sua lemmin kuin soutava sotka
avovettänsä virran alla,
kun talvi jo lahdet ja lammet hyys
ja rantoja routivi halla.

Sua lemmin kuin kulkurikoira
sulosoittoa vierahan linnan,
min sävelet maantielle tunkeutuu
ja vellovi vyöryjä rinnan.

Ja koira se haukkuvi, hullautuu
ja se pyörivi, piehtaroi
kiel' ulkona ulvoen, vaahdossa suu -
Ja soitto se soi ja soi.
26.

Yöperhonen nuori se nukkui
lepän lehdellä yksikseen.
Mut näkki se aaltoja souti,
näki perhosen päällä veen.

Heräs äkkiä nukkuja hento -
kas, laineilta laulua soi.
Se rintahan riemukkaasen
niin kummaa kaihoa loi.

Ja perho se lentää ja lentää.
Mihin häipynyt hämyhyn lie.
Mut näkki se aaltoja soutaa
ja Ahdille anteja vie.
27.

Emo etsien huoneesta huoneesen käy,
mut häntä, oi häntä ei missään näy,
oi, minne äidin lintunen lensi?

He verhosivat ikkunat uutimiin
ja katu kuusenlehvillä peiteltiin.
Miksi, miksi on nyt kaikki niin hiljaa?

Oli sitten niinkuin kukkasilla kuljettu ois,
kuin kallista jotakin ois kantaneet he pois.
Oi, miksi kaikki ihmiset itkee?

Ne sanoi hänen matkalle lähteneen.
Mut miksi lapsen laskivat he yksikseen,
ma miks en hältä hyvästiä saanut?

Ja äiti se huoneesta huoneeseen käy,
mut häntä, oi häntä ei missään näy,
oi, minne emon lintunen lensi?
28.

Miks tuli mun äkkiä kylmä nyt?
On niinkuin päiv' olis päättynyt.

Häll' oli niin lämpimät kätöset.
Oi, ethän sä impeni pettänyt, et.

Oi, ethän sä jääksi mun muuttuvan sois?
Mut miksi sä kuitenkin läksit pois?
Metsätorpparin lauluja

"Menen metsähän mäelle,
puhelen Jumalan puille."
(Kanteletar.)
METSÄTORPPARIN LAULU

Pois kirkolta ma muutin korpehen,
pois pienen metsälammen rannallen
ja talon tahdoin sinne rakentaa,
mut omin voimin, ilman auttajaa.

En kylää kutsunut ma talkoihin,
en käynyt luona papin, lukkarin
ma päivätöitä heiltä kerjäten
ja kauppamiestä miellyttänyt en.

Vaan itse kaasin, veistin honkapuut
ja hankin sammaleet ja tarpeet muut
ja kesän kirvestä kun heilutin,
niin valmis syksyll' oli mökkikin.

Nyt etähällä metsätorpassain
ma yksin erakkona elän vain,
en kylän karkeloiss', en häissä käy
ja vierasta ei torpan tiellä näy.

Mut kesä-illoin peltoni kun nään
ja pellollani täyden tähkäpään
ja illan päivän yli lampuen
ja ranta-saunan savun rauhaisen.

Niin silloin tielle katson kaihoten
ja kulkijata sieltä vuottelen
mun kanssain nauttimahan onnestain
ja kera kylpemähän saunakain.

Mut eipä kuulu kulkijata vaan.
He eivät anteeks anna konsanaan
kun kylää kutsunut en talkoihin,
vaan itse onneni ma rakensin.
TERVE, LUONTO!

Oi terve, suuri luonto taas,
sa tuhat-ilmeinen!
Ma lasken äidin-valkamaas,
ma vaivun vienoon huokunaas,
ma tunnen rintas aallot,
sa tuhat-rintainen.

Ma kauvan poissa ollut oon,
oi, äiti armahain,
ma jouduin tuulten taisteloon,
ma eksyin elon ahdinkoon
ja kääpiöiden maahan
kuin Gulliver ma sain.

Voi, kuinka tää on ihanaa,
kun ilmaa keuhkoihin,
kun nostaa taasen päänsä saa
ja seljän oikein ojentaa -
näät kääpiöiden maassa
käy köyryyn selkä suorinkin.

Tuo mulle voimaas äityein,
sa tuhat-rintainen
ja hengi henkes povehein,
suo sitä lauluin, kantelein
mun heikon heijastella
kuin peili tuhat-pintainen!
HANGET SOI

Hanget soi, hanget soi,
jo kevät yli kenttien tuulee.
Rintani lyö, rintani käy,
taas sieltä jo kuohua kuulee.

Hanget soi, hanget soi,
jo loppuvi talven valta.
Pyytehet pursuvi syömessäin
taas vuosien roudan alta.

Hanget soi, hanget soi,
ne Suomehen kevättä soittaa.
Toivo jo uus, usko jo uus
läpi murheeni muistojen koittaa.

Hanget soi, hanget soi,
ne soittavat Pohjan häitä.
Riemujen leivoset lemmestäin
jo laittavat laulunpäitä.

Hanget soi, hanget soi,
kevät saapuvi tuoksuvin tuulin.
Rintani lyö, rintani käy,
min jäässä jo olevan luulin.
AAMUN TOIVOSSA

Mä heräsin aamulla aikaiseen,
soi sirkutus kumma mun korvissain
kuin pääskyjen karkelo päällä veen -
ja ma nousin ja katsoin ja hain.
Mut yö oli yllä ja yö oli alla
ja yö minun mökkini ikkunalla
ja kukkulan kuuset ne huokasi vaan
yli synkeän, syksyisen maan.

Mut sirkutus soi minun korvissain,
en kuullut ma kieltoja ystäväin,
vaan taivahan rantoja tarkastain
minä aamuni uskohon jäin.

Ja niin minä valvoin ja niin minä vuotin
ja aamuni nousevan koittohon luotin
ja taistelin lauluin ja kantelein
yön taistoja yksiksein.

Lien kauvan jo kaihoten vartonut näin,
on ammoin jo riittänyt mökkini lies
ja aamunkin aik' olis mielestäin -
vaikk' kenpä sen tarkkahan ties!
En tiedä, onko vierinyt vuos eli hetki,
tai ehkä kohta lopussa on elämäni retki
ja aamu se viipyvi, viipyvi vaan,
ties koittaako koskonkaan.

Mut sirkutus soi mun rinnassain
ja ilmassa lehtojen tuoksua on,
pian päivä on koittava, pilvi se vain
lie peittänyt auringon.
Sen sieltä ilmi loihdin ma silmin ja korvin,
sen veisaan ma virsin ja toitotan torvin
ja tulla sen täytyvi, aamuni sen,
kun valvon ja rukoilen.
TÄLLÄPÄ POJALL' ON -

Tälläpä pojall' on kulta jo tietty
ja kulta kuin apilan kukka,
huuli joll' on kuin mansikan marja
ja silmä kuin sametin nukka.

Tälläpä pojall' on anturakengät
ja kello, mi käypi ja kukkuu -
Vuotahan tyttöni, kyllä mä joudun,
kun vaan äitisi nukkuu.

Tälläpä pojall' on välkkyvä varsa
ja karhun talja on reessä -
Vuotahan varsani, kohta sa välkyt
pappilan kuistin eessä.

Tälläpä pojall' on mökki jo valmis
ja kuokittu sarkaa kaksi -
Sinne mä tyttöni, tyttöni noudan
lautsojen laulelijaksi.
TUNTEMATTOMILLE TUTUILLE

Kun Herra vielä taiteen talttaa käytti
ja maailmoita, maita loi,
kun taivaan vahvuudet hän tähdin täytti,
maan ihanuudet unelmoi,
niin kuvat nousi ja kuvat vaipui
ja aatteet aineessa heijastui,
ja aine totteli, tahdas taipui
ja värit sointuhun seijastui.
Näin ihmemuotoihin, muodon alle,
loi Luoja sielunsa maailmalle.

Loi laulun laaksot, alpit, aatevuoret,
loi vihan virrat vaahtosuut,
loi rantamille rauhan lehdot nuoret
ja antoi armon öljypuut,
loi linnut puihin, loi tarutarhat,
loi ihmelähtehet iloineen
ja surun hattarat, toivon harhat
ja kaaret kaunihit kyynelveen.
Ja kaiken kauniinsa viimeiseksi
loi ihanne-uskonsa ihmiseksi.

Näät hänkin uskonut ol' unelmoihin
ja halki aikain harmajain
ain aattehensa lensi aamun koihin,
mi nousi kaukaa kangastain.
Hän nähnyt vuossadat suurta unta
ol' sankar'heimosta sankar'maan,
ett' eläis kaukana kansakunta,
mi hänet tuntisi kokonaan,
mi kuulis Herransa hellän kielen,
mi tajuis miettehet taaton mielen.

Hän katsoi. Luonto lumo-äänin soitti,
toi kauneutensa kasvun muut,
maa kukki, meri aaltos, päivä koitti
ja vieri virrat vaahtosuut.
Mut vait ol' ihminen, vait ol' kansa,
maan herraks luotu ol' orja maan,
ei kuullut laaksojen lintujansa,
ei nähnyt kukkien kumpujaan,
sen silmät täynn' oli maata, multaa,
sen sydän syttä, sen korvat kultaa.

Hän katsoi. Murhe Isän silmän kasti,
soi Herran huokaus kautta maan.
Se soi kuin kuolinkello raskahasti,
se hautas haaveet kuolemaan,
se Tuonen rannalle toivot soitti,
se itki multahan ihanteet;
ja meri aaltos ja päivä koitti
ja kukki kummut ja vieri veet.
Mut koskaan uskottu unelmoihin
ei sitten täällä, ei aamun koihin.

Käy maassa laulu, että vielä voisi
nuo vainaat nousta haudoistaan,
kun kuka suurta unta unelmoisi
taas sankareista sankar'maan,
kun Luojan toivehet toisen kerran
maan päällä toivoa tohtis ken
ja taasen uskoa uneen Herran
ja elää uskonsa eestä sen.
Mut kenpä, kenpä se lauleloihin
tääll' enää luottaa ja aamun koihin?
PÄIVÄN LASKIESSA

Muistatteko, kuinka muinoin lassa
talvihämyn tullen ikkunassa
istuttihin kanssa siskojen
syvään tuumien ja tutkien?

Muistatteko, kuinka metsän rantaan
päivä vaipui niin kuin aalto santaan,
jälkeen jäi vaan vaahtokuplat sen,
kultakuplat aallon kultaisen?

Muistatteko, kuinka kamalasti
silloin rusko päivän haudan rasti,
pilvet paloi, hehkui hattarat,
tulta hyrskyi taivaan rantamat?

Näytti kuin ois ollut meri siellä,
tulitulva, joka maata niellä
tahtoi - kas, se tänne vyöryvi! -
kas, jo tuolla kuusi leimahti! -

Muistatteko, kuinka toisihimme
silloin siskoset me painausimme,
kuinka hiljaa kuiskittihin vain
äänin värjyvin ja huohottain?

Ilmi kuiskittihin kammot rinnan,
aavistukset alta lammen pinnan,
unten harmaat pohja-usmat nuo,
joita nostaa Manan suuri suo.

Pelkäsimme toitotusta torven,
Herran vihan ääntä kautta korven,
idän päältä tuolta pitkäisen
leimausta hamaan läntehen -

Maa kun huojuis, taivas tulta löisi,
meri maata, tuli merta söisi,
ukkosena Herran uhka sois -
missä, missä silloin suoja ois?

Muistatteko, kuinka toisihimme
silloin siskoset me painausimme,
kunnes äiti armas valon toi
hämärään ja mieliin levon loi?
SALOJÄRVEN JOUTSENET

Ken rantamalle Salojärven käy,
kun aamu koittaa, ilta hämärtäy,
se veden päällä näkee välkkehen,
mi häipyy salmiloihin saarien.

Ne joutsenia Salojärven on.
Ne päiväks väistyy lehdon varjohon,
mut yö kun joutuu yli metsämaan,
ne ulapoille uivat laulamaan.

Niin kerrotaan, on ijäks onneton,
ken niiden laulun kerran kuullut on,
se päivät uinuu, yönsä unhottaa
ja kaipaa jotain, jot' ei koskaan saa.

Siks harvoin rantamalle järven sen
vain tulla tohtii joku hiipien.
Mut talvi-illoin kautta kaiken maan
näin järven joutsenista lauletaan:

Ol' ennen mökki järven rannalla.
Siin' yksin asui ukko uuttera,
pyys pyitä syksyt, talvet nuottaa loi
ja kesät purressansa pulikoi.

Hän ain ol' iloinen, vaikk' yksikseen,
ja muille altis, vilkas vierailleen,
hän köyhää auttoi, antoi omastaan
ja ohjas eksyneitä oikeaan.

Siks yli seudun häntä siunattiin.
Ja kun hän joskus sattui naapuriin,
kaikk' kansa kertyi ympär' istumaan -
hän usein silloin alkoi kertomaan.

Hän kertoi kauneudesta keväimen,
mi tullut taas ol' Salojärvellen,
hän kuvas rannan kukat, kuikat veen
ja metsän tapaukset tarkalleen.

Myös maista kaukaisista kertoi hän
ja kaupungeista, kansoist' etelän,
hän kaikki tunsi, vaunut valtojen
ja herrain herkut, riemut rikasten.

Näin kertoi hän ja kansa ihmeissään
se häntä katsoi, mietti mietteitään.
Mut aina laulujensa lopuksi
hän Salojärven rauhaa kiitteli.

Hän yksin eli. Vuodet kulki niin.
Vain harvoin vanhus sattui naapuriin
Mut kerran häntä vierren viikkojen
kun nähty ei, niin käytiin mökillen.

Hän makas kuollehena majassaan.
Mut mökin alla hänen rannallaan
sous oudot linnut, suuret, valkoiset -
ne oli Salojärven joutsenet.

Ne varmaan aatoksia vainaan on.
Ne päiväks väistyy lehdon varjohon
mut yö kun joutuu yli metsämaan,
ne ulapoille uivat laulamaan.

Ne laulaa turhuudesta taistojen,
ne kertoo kauneudesta keväimen,
ne rakkautta, rauhaa julistaa -
ne mielen valtaa, tempaa, tenhoaa.

Ja on kuin maassa koittais aika uus
ja viha väistyis, katois kavaluus,
kuin veljet yhtyis, sisko siskon sais
ja yhteisvoimin voittoon astuttais.

Niin kerrotaan, on ijäks onneton,
ken niiden laulun kerran kuullut on,
se yönsä valvoo, päivät unelmoi
ja tahtoo jotain, jot' ei koskaan voi.
ELKÄÄ TE RIKKAHAT!

Elkää te rikkahat ihmetellä,
jos köyhän lapsi laulaa.
Köyhällä sydän suruja täynnä
ja laulu on köyhän rauha.

Elkää te rikkahat ylvästellä,
kun köyhän lapsi laulaa.
Kerran on vuodessa köyhän juhla
ja kekrinä köyhä nauraa.

Elkää te rikkahat rinnan tulla,
kun köyhän lapsi laulaa.
Saattaisi ilo mennä rikkahalta
ja köyhälle tulla kauna.

Elkää te rikkahat yritellä,
jos köyhän lapsi laulaa.
Köyhällä sydän on kipeä,
ja rikkaalla vain on kaulaa.
LEGENDA

Kun Herra ynnä Pyhä Pietari
ne merta, maata muinoin matkasi,
niin kerrotaan, he kesä-illan tullen
myös saivat Suomenmaalle siunatullen.

He alle istahtivat koivupuun,
mi kasvoi kaltahalla salmensuun,
ja tavan mukaan pikku toraan jälleen
he joutuivat. Sen Pietar' alkoi tälleen:

"Oi Herra, mille maalle jouduttiin!
Mik' kansa, köykkyselkä, köyhä niin!
Maa karu, kallioinen, pellot pienet,
ei muuta hedelmää kuin marjat, sienet!"

Mut Herra hiljakseen vain hymyili:
"Voi olla, maa on karu, kylmäki,
ja vilja kasvaa voisi vikkelämmin,
mut kansa, sen on sydän kaunis, lämmin."

Näin lausuin Herra hymyi hiljakseen.
Ja katso! Kumma hohde peitti veen,
suo kuivi, korpi kaatui, metsä aukes,
ja vainiolta roudan valta raukes.

Pois Herra kulki kanssa Pietarin.
Mut kerrotaan, kun illoin kesäisin
sa istut koivun alla, on kuin täällä
viel' liikkuis Herran hymy vetten päällä,
NUORTEN USKO

Näin unta, että oli suuri maa,
mi päivän alla aaltos vainioina,
ja nurmet nuoret taivaan rannan taa
ne kukki kunnahina, laaksoloina.

Näin unta, että virroin vaahtosuin
maan kaiken halki kaikui kevään valta
ja virran vieret tuoksui tuomipuin
ja savut armaat nousi puiden alta.

Näin unta, että valkomajoissaan
siell' asui suuri, suora, ylväs kansa,
niin kuulu kunniastaan, tarmostaan
ja vapaa, terve, täysi tavoiltansa.

Sen kansan aatos tulta salamoi,
sen tunne tuoksui suvi-aamun lailla
ja kiurun lempenä sen kieli soi
ja mieli päilyi niinkuin kaste mailla.

Ja maassa siinä laulu sääsi lain
ja taide hallitsi ja tieto johti
ja tuomioita jakoi tunto vain
ja sääli syytöksien ponnet pohti.

Ja itse totuus oli usko maan
ja oma sydän oli kirkko kunkin
ja Luoja oli luodun hyve vaan
ja työt ne rukoili, ei messut munkin.

Näin unta, että oli suuri maa
ja maata suurta asui suuri kansa.
Se maa se oli niinkuin Suomenmaa,
sen kansan nimi soi kuin Suomen kansa.

Näin unta, että päältä tämän maan
nous maailmalle uuden aamun rusko.
Sen sinne nuoret nosti voimallaan -
ja nuorten voima oli nuorten usko.
ERAKON HÄMMÄSTYS

Ma olin maailmahan suuttunut
ja kyllästynyt kylmiin ihmisiin,
en heidän rientoihinsa puuttunut,
vaan yksin erakkona elin niin.

Tää maailma ol' eläintarha vaan
ja apinoita ihmishaamut nuo
ja onnen haave oli harha vaan
ja elon taival suuri korpisuo.

Mut kuinka kerran seuraan hienoston
taas sitten mennä päätin kuitenkin.
Tok' ensin hankin eläinnaamion,
ja apinaksi aivan pukeusin.

Niin saavuin suureen juhlasalihin
ja tungoksehen frakkiherrojen
ja puoleen kumpahankin tervehdin
ma kättä puristain ja hymyillen.

Kuin muutkin kuljin sekä keikaroin
ja mairitin ja häntää heilutin
ja herrain kanssa veljenmaljat join
ja hamekansoa ma hakkailin.

Mut sitten alkoi minust' tuntumaan,
ett' täytyy lopettaa jo leikki tää:
He verraksensa luulee minut vaan
ja se on sentään vähän ilkeää.

Niin erään heistä kutsuin kuiskuttain
ma syrjähän ja lausuin: "Erehdyt,
kun apinaksi minut luulet vain." -
Ja pois ma naamioni heitin nyt.

Hän ensin hämmästyi, se totta on,
mut hetkeks vaan - ja kohta hymyillen
hän kasvoiltaan myös otti naamion:
Kas kummaa, hänkin oli ihminen!
Kesämuistoja

"Ei nyt enää, ei nyt enää kesämarjat auta"
(Suomal. kansanl.)
METSÄPURO

Kevät joutui, metsäpuro paisui,
vaahtopyörtehissä vedet kiiti,
aallot vallatonna leikki, telmi,
rannan kaarteet kaikki huuhtoellen;
kuuset katsoi kummastellen tuota,
hongat varoitteli vakavasti.

Miksi niin on tummaa vesi sulla -
mietin usein puron partahalla -
vesi tummaa, vaahto valkeata,
loiske laineiden niin kumman lieto?
Siksi niin on tummaa vesi sulla,
tulet sydänmailta, hallanmailta,
siks on vaahto sulla valkopäistä,
kevättoiveita kun kansan kannat.

Mutta mistä loiske kumman lieto?

Puron partahalla, kunnahalla,
siell' on kullan koti kuusten alla,
sieltä sivumennen laulut kuulit,
laulut liedot, nuoret nuoren rinnan -
sieltä lie tuo sinivuokko myöskin,
jonka aallot tänne mulle tuovat.
AAMUTUNNELMA

Kuin välkähti huomenen kultainen koi
läpi haavanlehtien keväisten,
niin lensit luokseni, immyt oi,
läpi unteni lehtojen leijaillen.

Kuin lehvältä rantaman raidan vain
yön kyynel läikähti kalvohon veen
suven suloja hetkisen heijastain -
niin lensi mun lempeni riemuineen.
SOITA SOMER, HELKÄ HIEKKA!

Suvi-illan suussa impi
astui virran vieremää,
kuuset kuiski, laine loiski,
tuoksui nurmi nukkapää.

Sorsat kaislikossa souti,
kalaparvet karkeloi,
tuomilehdon lentosuukot
vastarannan tuuli toi.

Ilakoiten impi kulki
rantamata virran veen,
somer soitti, hiekka helkki
alla Annin askeleen.

Suven vienot vihkilaulut
kaikui munkin mielessäin,
kun ma virran äärtä kuljin
armas impi vierelläin.

Soita somer, helkä hiekka,
laula laine huoleton,
ilakoitse impi nuori! -
lyhyt Suomen suvi on.
KUUSI JA LÄHDE

Kerran kesä-iltamalla
kanssa Allin armahain
istuttihin kunnahalla
kuherrellen kaksin vain.

Lähde läksi kummun alta
puhtahana pulputen,
mutta lähteen rantamalta
kasvoi kuusi kaunoinen.

Vienosti kun illan tuuli
lehviä sen tuuditti,
tuulen huminassa kuuli,
kuinka kuusi kuiskasi:

"Oi, sa lähde armahani,
kuinka sua lemminkään!
Siksi näin sun oksillani
varjoon peitän vehreään.

Vilppahalla veellä aina
juottelet sa juureni,
että lehvät voimakkaina
taivahalle nousisi.

Illoin tuulten uinuessa
nukun vienoon loiskinaas,
hiljaa aamun auetessa
laulus herättää mun taas.

Ja kun kanssa syksytuulten
taasen käyn mä painimaan,
silloin kuiskees vienon kuulten
tuosta voimaa uutta saan."

Noin se kummun lähtehelle
kuusi kuiski lempien.
Kohta kuultiin kuusoselle
laulavan nyt lähtehen:

"Oi, sa suuri sulho siellä,
kuinka sua lemminkään!
Siksi laulan riemumiellä
yöt ja päivät yhtenään.

Mistä tuulissäässä mulla
turvaa muuten olla vois,
ellei suojakseni sulla
varjo-oksat vankat ois?

Illoin tarut kummat vasta
lehviltäsi mulle soi
tuolta kaukomaailmasta,
jot' en itse nähdä voi.

Mutta vaikka ainiaaksi
jäänkin maahan pieneksi,
sinä vartut voimakkaaksi -
siinä onkin onneni."

Hiljaa tuuli illan henki,
hiljaa lauloi loiske veen,
ja he kuiskas kumpainenki
hyvää yötä toisilleen.
KULJIN KERRAN LÄPI HONKAHOLVIN -

Kuljin kerran läpi honkaholvin,
risut, puiden oksat peitti tien,
avojalkani mun vuosi verta,
tuota huomannutko silloin lien!

Tie se vei mun kahden kuusen alle,
kahden tumman silmän poltteesen,
siellä taivas kaksi valaa kuuli
sykkiessä kahden sydämen.

Palatessain - aamun koittaessa -
tunsin tiellä risut, oksat jo,
mut en tuntenunna, kuinka sydän
verta vuosi, kärsi angervo.

Joutui sekin päivä, jolloin tunsin
tuskalla ma pistot sydämen,
tunsin rinnan riehut, poltot tunsin -
neitoani tuntenut ma en.
KYLÄTIELLÄ

Noin poikajoukko se vallaton
kylän reuhasi raitiolla.
- "Kas, kasvitarhassa tyttö on!" -
- "Mun rauhassa suokaa olla." -

- "Elä huoli, solmia meille vaan
pari morsiusseppeleitä
ja sitten me lähtähän tanssimaan!
- Kas, mistä on kyyneleitä?" -

- "Mun äitini kuollut on äskettäin,
hänet eilen hauta jo sulki
ja hälle mä solmian seppeltäin." -
Pois poikaset hiipien kulki.
MIKSI SUREE KUMMUN KUUSI?

Kasvoi kummulla kuusi tuores,
tuoksuten, kukkapäin,
tuulten tuudussa päivät leikki,
tuskin uinahti tyynin säin.

Kerran lehvälle kuusen lensi
illalla sirkkunen,
lauloi lauluja lemmen nuoren,
kertoi kaihoja keväimen.

Hiljaa laulua kuullen laski
kuusonen kukkapään,
hiljaa, hiljaa sen oksat painui,
eikä leikkinyt lehvätkään.

Aamun tullessa laulaen sirkku
lehvältä lensikin.
Hiljaa surren kuusen oksat
jäivät vain yhä painoksiin.
SYYSTUNNELMA

Teit oikein ystävä ainoo,
kun luotani läksit pois.
Sun rintasi nuori ja lämmin
mun rinnalla jäätynyt ois.

Kas, maantiellä kalpea kukka
lumipälvestä nostavi pään.
Mitä vuottelet kukkani vielä?
On aika jo painua pään.

Tuhat aatosta sieluni tunsi,
sen vaan minä muistaa voin:
Oli tielläni kuihtunut kukka
ja sen peitoksi lunta ma loin.

** SATA JA YKSI LAULUA
(runokokoelma (1898) Helsinki)
Hymni
I. HöYHENSAARET

Mitä siitä jos nuorna ma murrunkin
tai taitun ma talvisäihin,
moni murtunut onpi jo ennemmin
ja jäätynyt elämän jäihin.
Kuka vanhana vaappua tahtoiskaan?
Ikinuori on nuoruus laulujen vaan
ja kerkät lemmen ja keväimen,
ilot sammuvi ihmisten.

Mitä siitä jos en minä sammukaan
kuin rauhainen, riutuva liesi,
jos sammun kuin sammuvat tähdet vaan
ja vaipuvi merillä miesi.
Kas, laulaja tähtiä laulelee
ja hän meriä suuria seilailee
ja hukkuvi hyrskyhyn, ennen kuin
käy purjehin reivatuin.

Mitä siitä jos en minä saanutkaan,
mitä toivoin ma elämältä,
kun sain minä toivehet suuret vaan
ja kaihojen kantelen hältä.
Ja vaikka ma laps olen pieni vain,
niin jumalten riemut ma juoda sain
ja juoda ne täysin siemauksin -
niin riemut kuin murheetkin.

Ja vaikka ma laps olen syksyn vaan
ja istuja pitkän illan,
sain soittaa ma kielillä kukkivan maan
ja hieprukan hivuksilla.
Niin mustat, niin mustat ne olivat;
ja suurina surut ne tulivat,
mut kaikuos riemu nyt kantelen
vielä kertasi viimeisen!

Oi, kantelo pitkien kaihojen,
sinä aarteeni omani, ainoo!
Me kaksi, me kuulumme yhtehen,
jos kuin mua kohtalot vainoo.
Me kuljemme kylästä kylähän näin,
ohi kylien koirien räkyttäväin,
ja keskellä raition raakuuden
sävel soipa on keväimen.

Me kaksi, me tulemme metsästä
ja me metsien ilmaa tuomme,
me laulamme nuoresta lemmestä
ja lempemme kuvan me luomme,
me luomme sen maailman tomusta niin
kuin Luoja loi ihmisen Eedeniin
ja korvesta kohoitamme me sen
kuin vaskisen käärmehen.

Te ystävät, joiden rinnassa kyyt
yön-pitkät pistää ja kalvaa,
te, joita jäytävi sydämen syyt
ja elämä harmaja halvaa,
oi, helise heille mun kantelein,
oi, helise onnea haavehein
ja unta silmihin unettomiin -
mun silmäni suljit sa niin.

Kas, ylläpä mustien murheiden
on kaunihit taivaankaaret
ja kaukana keskellä aaltojen
on haaveiden höyhensaaret
ja ken sinne lapsosen kaarnalla käy,
ei sille ne aavehet yölliset näy,
vaan rinnoin hän uinuvi rauhaisin
kuin äitinsä helmoihin.

Mitä siitä jos valhetta onkin ne vaan
ja kestä ei päivän terää!
Me uinumme siksi kuin valveutaan
ja vaivat ne jällehen herää.
Moni nukkui nuorihin toiveisiin
ja heräsi hapsihin hopeisiin;
hän katsahti ympäri kummissaan
ja - uinahti uudestaan.

Miks ihmiset tahtoa, taistella
ja koittaa korkealle?
Me olemme kaikki vain lapsia
ja murrumme murheen alle.
Miks emme me kaikki vois uinahtaa
ja hyviä olla ja hymytä vaan
ja katsoa katsehin kirkkahin
vain sielumme syvyyksiin?

Oi, unessa murheet ne unhottuu
ja rauhaton rauhan saapi,
oi, unessa vankikin vapautuu,
sen kahlehet katkeaapi,
ja köyhä on rikas kuin kuningas maan
ja kevyt on valtikka kuninkaan
ja kaikki, kaikki on veljiä vain -
oi, onnea unelmain!

Oi, onnea uinua uudelleen
ne lapsuen päivät lauhat
ja itkeä jällehen yksikseen
ne riemut ja rinnan rauhat;
taas uskoa, että on lapsi vaan
ja että voi alkaa uudestaan
ja uskoa uusihin toiveisiin
sekä vanhoihin ystäviin!

Taas uskoa riemuhun, keväimeen
ja lippuhun pilvien linnan
ja uskoa lempehen puhtaaseen
taas kahden puhtahan rinnan,
taas uskoa itsensä rikkahaks
ja maailman suureks ja avaraks -
voi, kuinka se sentään on ihanaa,
kun sen nuorena uskoa saa!

Voi, kuinka se sille on ihanaa,
joka kaiken sen kadotti kerran,
joka häkistä katseli maailmaa
ja näki vain vaaksan verran,
joka etsi kauneutta, elämää,
ja näki vain markkinavilinää,
ja näki räyhäävän raakuuden, tyhmyyden -
niit' aikoja unhota en.

Kun muistelen, kuinka ma kerjännyt
olen koirana lempeä täällä,
miten rikasten portailla pyydellyt
olen tuiskulla, tuulissäällä,
vain lämpöä hiukkasen, hiukkasen vain -
ja kun minä muistelen, mitä mä sain
ja mitä mä nielin ja vaikenin
ja mitä mä ajattelin!

Miten olen minä kulkenut, uskonut,
ett' eivät ne unhoitukaan!
Ja sentään ne olen minä unhoittanut
kuin unhoittaa voi kukaan.
Ja sentään se nousi, min kohtalot kaas,
ja sentään ma seppona seison taas
ja taivahan kansia taon ja lyön -
oi, onnea tähtisen työn!

Ne saapuvat, saapuvat uudestaan
mun onneni orhit valkeet,
ne painavat vanhalla voimallaan
mun rintani jättipalkeet.
Ja kirkas on taivas ja kukkii maa
ja säkenet suustani suitsuaa
ja ääneni on kuni ukkosen -
oi, onnea unelmien!

Mitä siitä jos haaveeni verkot vaan
on verkkoja hämähäkin!
Mitä siitä jos onneni viittova vaan
on laulua laineiden näkin!
Moni nukkui nuorihin toiveisiin
ja heräsi hapsihin hopeisiin
tai herännyt täällä ei milloinkaan.
Missä? Milloin? Helmassa maan.

Minä tahdon riemuja keväimen
ja onnesta osani kerta!
Olen imenyt rintoja totuuden,
mut niistä vaan tuli verta.
Siis, tulkaa te utaret unelmien,
minä vaivun riemunne rinnoillen
ja uskon päivähän, aurinkohon.
Unen maito on loppumaton.

Oi,kauniisti mulle te kaartukaa,
mun syömeni sateenkaaret!
Mua hiljaa, hiljaa tuudittakaa,
te haaveiden höyhensaaret!
Mua katsokaa: olen lapsi vaan,
olen riisunut päältäni riemut maan
ja pyytehet kullan ja kunnian.
Uni onni on laulajan.

Minä tahdon vain uinua yksikseen.
En tahtois vielä mä kuolla.
Mut kuulkaa, jo äitini huhuilee
Tuonen aaltojen tuolla puolla.
Oi, odota hetkinen, äityein!
En viel' olis valmis ma matkallein,
mun syömeni on niin syyllinen.
Suo että mä pesen sen.

Suo että mä ensin huuhdon vaan
nämä synkeät, huonot aatteet,
suo että mä päälleni ensin saan
ne puhtahat, valkeat vaatteet,
jotk' ompeli onneni impynen,
hän, hämärän impeni ihmeellinen,
min kuvaa kannan ma sydämessäin
siit' asti kuin hänet mä näin.

Me tulemme, äitini armahain!
Oi katso, meitä on kaksi!
Oi katso, mik' on mulla rinnassain!
Niin oisitko rikkahaksi
sinä uskonut koskaan kuopustas?
Ja katso, me pyydämme siunaustas,
sun poikasi synkeä, syyllinen,
ja mun impeni puhtoinen.

Katso, kuin hän on kaunis ja valkoinen
ja muistuttaa niin sua!
Hän on niin hellä ja herttainen,
vaikk' ei hän lemmi mua.
Elä kysele hältä, miks tänne mun toi,
mut usko, se niin oli parhain, oi!
Ja usko, nyt ett' olen onnellinen
kuin aikoina lapsuuden.

Elä kysele multa sa laaksoista maan!
Ei olleet ne luodut mulle.
Mut jos sinun silmäsi tutkii vaan,
voin laulaa ma laulun sulle
kuin lauloin ma lapsen aikoihin -
kas, lauluna sujuu se paremmin
ja kyynelet kuuluvat kantelehen.
Niitä muuten ma ilmoita en.
II. LAULU METSÄSTÄ

Voin laulaa ma laulun yhden vaan:
"Oli lahden rannalla talo
ja kauvaksi yöhön kaameaan
sieltä vilkkui ikkunan valo.
Mut kaikista, kaikista kauvimmaks
ne loisti sen huonehen ikkunat kaks,
joss' äiti se valvoi vuoteellaan
ja vuotteli kuopustaan.

Tuli kuopus se kerran kotihin.
Oli sammunut ikkunan valo.
Oli autio huone se armahin
ja tyhjä, tyhj' oli talo.
Mut kirkkomaall' oli kumpu uus
ja kummulla humisi koivu ja kuus
ja kasvoi kukkaset tuttavat,
emon ennen kastelemat.

Ja poika se matkasi maailmaan.
Ei vilkkunut ikkunan valo.
Oli ympäri huojuvat hongat vaan
ja synkkä, synkk' oli salo.
Kävi yksin kulkea raskahaks.
Hän löysi ystävän, löysi kaks
ja löysi maantien mahtavan,
tien kullan ja kunnian.

Oli kylmät ne mieron nuotiot.
Ei vilkkunut ikkunan valo.
Oli ympäri korvet autiot
ja synkkänä huokasi salo.
Ja tulilla öisillä kuulla sai
niin paljon, niin paljon pahaa vain
ja maailman markkinarähinää -
vain harvoin ystävää.

Ja poika se erosi yksikseen.
Ei vilkkunut ikkunan valo.
Mut oli kuin korpehen yölliseen
olis kohonnut pikkunen talo.
Ja oli kuin kaukaa hän katsellut vaan
olis riemuja, murheita mustan maan
ja elellyt pienessä mökissään,
yön seljässä, yksinään.

Oli pimeä mökki se erakon.
Ei vilkkunut ikkunan valo.
Oli kolkko se humina hongikon
ja synkkänä huokasi salo.
Ei viihtynyt erakko tuvassaan,
hän metsiä hiihti ja harhaili vaan,
ja kylmä, kylm' oli mökin lies -
ja kylm' oli mökin mies.

Mut kerran kun palas hän töllilleen,
kas, vilkkuvi ikkunan valo!
Oli hongikko huolittu hopeiseen
ja kullassa kulisi salo.
Ja kun hän astahti mökkihin,
oli permanto peitetty kukkihin
ja lämmin, lämmin ol' mökin lies -
ja lämpeni mökin mies.

Ei yksin hän töllissä ollutkaan.
Siks vilkkui ikkunan valo,
siks hongat kaikk' oli hopeissaan
ja kullassa kulisi salo.
Ei olleet ne kultia kunnian,
ei helyjä mammonan, maailman,
oli linnunlaulua sydämen,
oli riemuja rakkauden.

Mökin lasilla lintunen lauleli.
Ja vilkkui ikkunan valo.
Ja katso! Katto se kohosi
ja mökistä suur' tuli talo.
Katso! Mökki laajeni maailmaks
ja maailma suureks ja avaraks
ja laulua täys oli avaruus
ja aurinko oli kuin uus.

Se lauloi laulua kotoista,
miten vilkkuvi ikkunan valo,
vaikk' ympäri korpi on kaamea
ja synkkänä huojuvi salo.
Se lemmen lämpöä lauleli,
oman kodin se onnea ylisti,
ja joulua kuusten ja kynttiläin
ja lapsien leikkiväin.

Se lauloi pienestä kädestä,
joka sytyttäis ikkunan valon,
joka hoitelis liettä lämmintä
ja kukkihin kylväis salon,
joka kädelle toiselle tukena ois
ja pyyhkisi otsan ryppyjä pois,
kun surut ne yölliset saapuvat
ja aavehet kolkuttavat.

Mut laulu se muuttavi muotoaan.
Yhä vilkkuvi ikkunan valo.
Mut erakko tölliä kiertävi vaan,
jost' tullut on suuri talo.
Ne saapuvat, aavehet yölliset,
ne tunnon tuskat ja pimeydet,
ne pistot syyllisen sydämen -
ja ne pistävät syvällen.

Ja erakko tutkivi itseltään:
Mulle vilkkuisko ikkunan valo?
Se ei mulle vilkkunut ennenkään.
Munko ois tämä suuri talo?
Ei, ei, minun mökkini pieni on vain.
Tää lienevi linnoja unelmain?
Mill' oisin ma ansainnut, onneton,
näin kirkkahan auringon?

Taas muuttavi laulu se muotoaan.
Yhä vilkkuvi ikkunan valo.
Mut erakko metsiä hiihtää vaan
ja synkkänä huojuvi salo.
Hän yksin hiihtää ja harhailee,
hän kanssa peikkojen kamppailee
ja kanssa syömensä syyllisen.
Hän tahtoisi pestä sen.

Niin suurina surut ne saapuivat.
Mut vilkkuvi ikkunan valo.
Mökin lasit on suuret ja valoisat
ja mökki on suuri talo.
Ja katso! Hän katsovi mökkiin päin
ja katso, hän aavehet voittaa näin,
saa rauhan ja uskoo ja riemuitsee -
ja hän saapuvi mökilleen.

Taas muuttavi laulu se muotoaan.
Oli valhetta ikkunan valo.
Oli härmää ne honkien hopeat vaan
ja synkkänä huojuvi salo.
Mut erakko yksin hän vuoteellaan
vain kattohon katsoo ja katsoo vaan
ja liettä kylmää hän koittelee
ja hymyy ja hyräilee:

"Mitä siitä jos minulle ilkkui vaan
sen ihanan ikkunan valo!
Jos hongat ne härmässä olikin vaan
ja valhetta jos oli talo!
Toi valhe voiton mun sydämehen.
Siis uskon, siis uskon ma valheesen
ja suljen jällehen silmät kiin -
taas onneni näen mä niin."

Ja laulu se muuttavi muotoaan.
Kas, loistavi ikkunan valo.
Taas hongat ne helkkyvät hopeissaan
ja kullassa kuultavi salo.
Taas katto se kaartuvi taivaihin
ja permanto peittyvi kukkihin
ja lämmin, lämmin on mökin lies -
ja lämmin on mökin mies.

Hän uneksii pienestä kädestä,
joka sytytti ikkunan valon,
joka hoiteli liettä lämmintä
ja kukkihin kylvi salon.
Hän uskoo ja toivoo ja uinuvi vain
ja kiittävi onnea unelmain,
kun surut ne yölliset saapuvat
tai aavehet kolkuttavat.

Ja näin hän kiittävi onneaan:
"Oi, vilkkuos valheen valo!
Mitä siitä jos pieni on mökkini vaan,
kun mulle se suuri on talo!
Mitä siitä jos lieteni kylmä on,
mulle se antavi auringon,
ja muut jos ei lintua kuulekaan,
kun mulle se laulavi vaan!"

Hän istuu ja hymyy ja hyräilee.
Yhä vilkkuvi valheen valo.
Mikä lie, joka kaukaa humisee?
Vai onko se vaan sinisalo?
Ja onko mökkiä ollenkaan?
Ja onko mökissä istujaa?
Ja onko valhekin olematon? -
Kuka tietää, se vastatkoon."
III. HYMYILEVÄ APOLLO

Näin lauloin ma kuolleelle äidillein
ja äiti mun ymmärsi heti.
Hän painoi suukkosen otsallein
ja sylihinsä mun veti:
"Ken uskovi toteen, ken unelmaan, -
sama se, kun täysin sa uskot vaan!
Sun uskos se juuri on totuutes.
Usko poikani unehes!"

Miten mielelläin, niin mielelläin
hänen luoksensa jäänyt oisin
luo Tuonen virtojen viileäin,
mut kohtalot päätti toisin.
Vielä viimeisen kerran viittasi hän
kuin hän vain viitata tiesi.
Taas seisoin ma rannalla elämän,
mut nyt olin toinen miesi.

Nyt tulkaa te murheet ja vastukset,
niin saatte te vasten suuta!
Nyt raudasta mulla on jänteret,
nyt luuni on yhtä luuta.
Kas, Apolloa, joka hymyilee,
sitä voita ei Olympo jumalineen,
ei Tartarus, Pluto, ei Poseidon.
Hymyn voima on voittamaton.

Meri pauhaa, ukkonen jylisee,
Apollo saapuu ja hymyy.
Ja katso! Ukkonen vaikenee,
tuul' laantuu, lainehet lymyy.
Hän hymyllä maailman hallitsee,
hän laululla valtansa vallitsee,
ja laulunsa korkea, lempeä on.
Lemmen voima on voittamaton.

Kun aavehet mieltäsi ahdistaa,
niin lemmi! - ja aavehet haihtuu.
Kun murheet sun sielusi mustaks saa,
niin lemmi! - ja iloks ne vaihtuu.
Ja jos sua häpäisee vihamies,
niin lemmellä katko sen kaunan ies
ja katso, hän kasvonsa kääntää pois
kuin itse hän hävennyt ois.

Kuka taitavi lempeä vastustaa?
Ketä voita ei lemmen kieli?
Sitä kuulee taivas ja kuulee maa
ja ilma ja ihmismieli.
Kas, povet se aukovi paatuneet,
se rungot nostavi maatuneet
ja kutovi lehtihin, kukkasiin
ja uusihin unelmiin.

Ei paha ole kenkään ihminen,
vaan toinen on heikompi toista.
Paljon hyvää on rinnassa jokaisen,
vaikk' ei aina esille loista.
Kas, hymy jo puoli on hyvettä
ja itkeä ei voi ilkeä;
miss' ihmiset tuntevat tuntehin,
siellä lähell' on Jumalakin.

Oi, antaos, Herra sa auringon,
mulle armosi kultaiset kielet,
niin soittaisin laulua sovinnon,
ett' yhtehen sais eri mielet.
Ei tuomitse se, joka ymmärtää.
Mut laulukin syömiä selittää
ja ihmiset toistansa lähemmä vie.
Sen kautta käy Jumalan tie.

Oi, onnellinen, joka herättää
niitä voimia hyviä voisi!
Oi, ihmiset toistanne ymmärtäkää,
niin ette niin kovat oisi!
Miks emme me kaikki yhtyä vois?
Ja yksi jos murtuis, muut tukena ois.
Oi, ihmiset toistanne suvaitkaa!
Niin suuri, suuri on maa.

Tääll' on toki tilaa kaikillen.
On ketoja auran kääntää,
on lehtoja laulella neitojen
ja saloja sulhojen vääntää.
Kas, lempi se maailman levittää.
Oi, ihmiset toistanne lempikää
ja kohti taivasta tavoittakaa!
Niin pieni, pieni on maa.

Niin pienet, pienet on piirit maan,
mut taivas on suuri ja laaja
ja taivas on kuultava korkeuttaan
ja taivas on tähtinen, taaja.
Yks vaan on taivas, yks Jumala vaan,
on jokaisella se sielussaan,
ja taivas on rauha täytetyn työn.
Se estävi aavehet yön.

Sun mieles jos kääntyvi murheisaks
elon pitkillä pientaroilla,
niin aitaa sarka ja aitaa kaks
ja onnes sa löydät noilla.
Ja maailma kuinka se muuttuukin,
käy elosi päivään tai pilvihin,
niin yksi, yksi on varma ain:
työn onni on oikea vain.

Oi, kaikuos kantelo kautta maan,
soi soittoni kodasta kotaan,
niin mökkiin kuin linnahan kuninkaan
kaikk' kutsuen suurehen sotaan!
Oi, kaikuos kauniisti kantelein,
oi, helise hellästi sydämein,
oi, sykkiös kerrankin päivähän päin
työn onnea ylistäin!

Se talo, min portilla kilpi on:
"Tässä talossa tehdään työtä"
Se talo on pyhä ja pelvoton
ja pelkää ei se yötä.
Työs olkoon se suurta tai pientä vaan,
kun vaan se työtä on oikeaa
ja kun sitä palkan et tähden tee!
Työ riemulla palkitsee.

Se raatajan riemulla palkitsee
ja tekijän terveydellä,
työ himoja huonoja hillitsee
niin puhtaalla sydämellä.
Oi, rauhaa päätetyn päivätyön!
Hyvät enkelit suojaavat työmiehen yön
ja nuorena, vankkana nousevi hän
taas uutehen päivähän.

Oi, antaos Herra sa armas sää,
kun raatajan ilta raukee!
Hyvät enkelit kauniisti hymyilkää,
kun työmiehen hauta aukee!
Oi, nouskosi kirkasna päivyt uus,
kun loppuvi raatajan rauhattomuus
ja päättyvi pitkä päivätyö!
Herra, valkase vaivamme yö!

On monta uskoa päällä maan
ja toinen toista kiittää,
mut laulajalla yks usko on vaan
ja hälle se saapi riittää:
Min verran meissä on lempeä,
sen verran meissä on ijäistä
ja sen verran meistä myös jälelle jää,
kun päättyvi päivä tää.

Ja yhden ma varman tiedän sen,
kun löydy ei tietä mistään:
On työtä tehtävä jokaisen.
Puu tutaan hedelmistään.
Se usko, ken sitä ei opeta,
sitä uskoa täällä ei tarvita,
se on uskoa usmien, haamujen,
ei uskoa ihmisten.

Kuka tietävi, mistä me tulemme
ja missä on matkamme määrä?
Hyvä että me sitäkin tutkimme.
Ei tutkimus ole väärä.
Mut yhden me tiedämme varmaan vaan:
Me olemme kerran nyt päällä maan
ja täällä meidän on eläminen,
miten taidamme parhaiten.

Me olemme kaikki nyt laivalla
ja kynnämme suurta merta.
Me synnytettiin vaivalla
ja vaivalla kuolemme kerta.
Mut se, mikä siinä on välillä,
se olkohon lämpöä, lempeä!
Kas, tuiskussa yhteen kun yhtyvi kaks,
käy kulkukin helpommaks.

Mut emmehän tuiskussa kuljekaan,
kun oikein me aattelemme.
Vaikk' elämme kaikki me päällä maan,
niin maassa tok' kiini emme.
Tääll' onhan niin paljon muutakin
kuin multaa, on kaunista, kultaakin,
kun oikein, oikein me etsimme vaan.
Niin kaunis, kaunis on maa.

Oi, katsokaa, miten lainehet
niin kauniisti rantoja kaulaa!
Oi, kuunnelkaa, miten lintuset
niin kauniisti lehdossa laulaa!
Oi, ootteko nähnehet illan kuun
ja kuullehet kuisketta metsän puun,
min ylitse valkeat hattarat
suvitaivaalla vaeltavat?

Tai ootteko koskaan te painaneet
pään kesäistä nurmea vastaan,
kun heinäsirkat on helisseet
ja raikunut laulu rastaan?
Sinikellot tokko ne keinuivat,
lepinkäiset tokko ne leijuivat,
ja tuoksuiko kukkaset tuhannet? -
Sitä tuoksua unhota et.

Ja ootteko mennehet milloinkaan
te aamulla järven rantaan,
kun aurinko noussut on aalloistaan
ja paistanut valkosantaan?
Vesi välkkyikö tyynenä heijastuin,
sumun keskeltä nousiko seijastuin
sadun saaret, niemet ne terheniset? -
Sitä utua unhota et.

Oi, ootteko silloin te tunteneet
maan luonnossa maailman Luojan?
Oi, ootteko silloin te löytäneet
yön aaveilta armahan suojan?
Ja ootteko silloin te itkeneet
ja hyviä olleet ja hymyilleet,
oi, ootteko silloin te lempinehet? -
Sitä lempeä unhota et.

Oi, ootteko silloin te lempineet
sitä tyttöä tummatukkaa
ja ootteko silloin te rakastaneet
joka puuta ja joka kukkaa?
Ja oliko veli joka ihminen?
Ilo loistiko silmistä jokaisen?
Ja oliko kaikilla kasvoillaan:
Niin kaunis, kaunis on maa.

Ken yhtä ihmistä rakastaa,
se kaikkia rakastaapi.
Ken kerran voi itsensä unhoittaa,
se unten onnen saapi.
Ken kerran itse on onnellinen,
se tahtois onnehen jokaisen
ja antaa ja antaa ja antaa vaan
oman onnensa aarteistaan.

Mitä siitä jos hän sua lemmi ei,
sa jolle lempesi annoit!
Hän antoihan sulle elämän
ja kuvaa sa kaunista kannoit.
Ja vaikka hän vaatisi elämäs taas,
niin kulkeos riemulla kuolemaas
ja julista virsillä Jumalaa,
kun kaunis niin oli maa.

Oi, kiitos sa Luojani armollinen
joka hetkestä, jonka ma elin,
kun annoit sa ruumihin tervehen
ja syömen mi sykähteli,
kun annoit sa tervettä kättä kaks,
kaks silmää sieluni ikkunaks,
ja hengen herkän ja avoimen
joka tuutia tuulosen.

Sua kiitän mä Luojani armollinen,
kun annoit sa kodin hyvän,
soit äidin niin hellän ja herttaisen
ja taaton niin tarmoa syvän,
kun annoit sa myös pari ystävää
ja ne hyvää, en pyydä ma enempää,
ja annoit sa armahan isäinmaan,
jota kyntää ja rakastaa.

Ja kiitospa vihdoin viimeinen,
kun laulun lahjan sa annoit,
kun riemut ja murheet lapsosen
näin sävelten siivillä kannoit,
sen sulta, sulta ma yksin sain
ja sulle siitä mä vastaan vain
ja leiviskästäni tilin teen,
miten käytin mä kanteleen.

Soi, helise kulkijan kannel vain!
Halo aaltoja laulajan haaksi!
Käy purjehin täysin ja pullistuvain,
jätä välkkyvä jälki taaksi!
Ja vaikka mun nuorena laineet vei,
niin eipä se hukkahan vaipunut, ei,
joka upposi laulujen laineisiin
ja lempensä unelmiin.

Se soutavi seljässä delfiinein
ja sen lempeä lainehet laulaa
ja kanssa Vellamon impyein
se aikojen aalloilla kaulaa.
Oi, viritä virtesi, nuori mies!
Voi, pian se riittyvi rinnan lies
ja vanhuus jo sauvoilla hoippuen saa.
Anna kanteles kajahtaa!
Sata ja yksi laulua
1.

Me kuljemme kaikki kuin sumussa täällä
ja kuulemme ääniä kuutamo-yön,
me astumme hyllyvän sammalen päällä
ja illan on varjoa ihmisen syön.

Mut ääntä jos kaksi yhtehen laulaa
yön helmassa toistansa huhuilevaa
ja varjoa kaksi jos lempien kaulaa, -
se sentään, se sentään on ihanaa!
2. RAUHA

Mitä on nää tuoksut mun ympärilläin?
Mitä on tämä hiljaisuus?
Mitä tietävi rauha mun sydämessäin,
tää suuri ja outo ja uus?

Minä kuulen, kuink' kukkaset kasvavat
ja metsässä puhuvat puut.
Minä luulen, nyt kypsyvät unelmat
ja toivot ja tou'ot muut.

Kaikk' on niin hiljaa mun ympärilläin,
kaikk' on niin hellää ja hyvää.
Kukat suuret mun aukeevat sydämessäin
ja tuoksuvat rauhaa syvää.
3. KULKIJAPOIKA

Kaks lauloi lintua kehdollain
ja toinen niist' oli musta.
Tilu ranttantaa,
tilu ranttantaa,
ja toinen niist' oli musta.

Siitä toisesta muuta ma muista en,
mut se lauleli lohdutusta.
Tilu ranttantaa,
tilu ranttantaa,
että lauleli lohdutusta.

Mun äitini kuoli ja kuopattiin
sen kivikirkon lehtoon.
Tilu ranttantaa,
tilu ranttantaa,
sen kivikirkon lehtoon.

Mut huutokaupalla myötihin
tään kulkijapojan kehto.
Tilu ranttantaa,
tilu ranttantaa,
tään kulkijapojan kehto.

Ja silloin se suurista suruista
mun ääneni sortua taisi.
Tilu ranttantaa,
tilu ranttantaa,
mun ääneni sortua taisi.

Mut jos mua tyttö sä rakastat,
vielä rintani riemahtaisi.
Tilu ranttantaa,
tilu ranttantaa
ja lauluni kaiun saisi.
4.

Hei hah hah haa,
onko hullumpaa,
kun poika on rakastunna,
poika rakastaa,
tyttö hakastaa
ja on kuin oikea nunna.

Hei hah hah haa,
onko hullumpaa,
hän on mulle kuin abbedissa,
risti rinnallaan,
pyhä pinnaltaan,
silmät Neitsehen rukouksissa.

Hei hah hah haa,
onko hullumpaa,
kun vaikka sen valheeksi tiedän,
minä uskon niin
silmän rukouksiin,
että suunsakin pilkkaa siedän.
5.

Sua odotin lasna ma laineilla,
kun kuuhut lahtea kultas,
sua odotin silloin, kun ensi murhe
mun eloni kukkia multas.

Sua odotin silloin ja sittemmin
sua odotin kertaa monta,
ja istun ja odotan vieläkin -
voi tyttöä vallatonta!

Hän kulkevi vain minun kupeellain
ja vierellä käy ja vilkkuu,
mut kun häntä kosken, hän häilähtää
ja kutria heittää ja ilkkuu.
6. KULTAINEN KIRJA

Kai ihmettelet, miks iloinen
niin tänään mä olen ja nuori,
miks loitolle lämpöä säteilen
kuin päivän paistama vuori.

Elä imehdi tuota, oi armahain!
Mulla ollut on juhla suuri,
mulla ollut on suuri sunnuntai
elon arkien keskellä juuri.

En tiedä, saatatko uskoa,
mut kaukana olen ma käynyt,
minä palajan pitkältä matkalta,
vaikk' en ole väsähtäynyt.

Ja tiedä en, uskotko impyein,
unet mull' oli suuret ja summat:
itse auringon kanssa ma liiton tein
ja kuun kera kirjat kummat.

Minä lupasin syömeni nuoren tään
aina auki, auki sen pitää,
aina pitää sen sepposen selällään
enkä peittää päivältä mitään.

Ja päivä se lupasi paistettaan
ja kuu lupas kuutamoansa
halki elämän pitkän ja onnekkaan,
joka lauha ois laskussansa.

Ne kirjat ne kätkin ma rintaani mun,
mut ei vielä, ei vielä ne riitä,
niin kauvan kuin, impeni puhtahin, sun
puumerkkisi puuttuu siitä.

Sano, tahdotko nimes sä kirjoittaa
sen kultaisen kirjan alle?
Sano, tahdotko valani vahvistaa,
valan päivälle, taivahalle?
7.

Olen kyllin jo etsinyt totuutta,
ole sinä minun totuuteni,
ole sinä minun päiväni ohjaaja,
unen antaja yölliseni.

Vai tahdotko olla mun valheeni?
Sekö enemp' on mielehes sinun?
Ole vaan, ole vaan, tosi, valhe tai
mikä muu, kun vaan olet minun!
8. NIIN KAUVAS KUIN SILMÄ KANTAA -

Niin kauvas kuin silmä kantaa
sua yksin, yksin ma näin,
niin kauvas kuin aatos antaa
olet ollut mun mielessäin.

En muista ma päivää, en yötä,
jona ollut et muistossa mun,
en tehnyt ma tekoa, työtä,
jota tehnyt en tähtesi sun.

Sinä annoit oikean, väärän,
sinä ohjasit eloni tien,
sinä määräsit matkani määrän
ja sun kanssani sinne ma vien.

Ja kun perillä ollaan me milloin
ja jos kaikki ei mielestäs
ois siellä niin hyvää silloin -
niin syyttäös itseäs!
9. AAMULAULU

Kaiu, kaiu lauluni,
kaiu korkealle!
Aamu koittaa, aalto käy
rannan raidan alle.

Nuku, nuku, sydämein,
nuku nuorta unta!
Katso, kuinka havajaa
koko luomakunta!

Lennä, lennä lempeni,
lennä yli vuorten!
Ei ne estä vuoretkaan
lempimistä nuorten.
10.

Kaks joutsenta virralla vierekkään
ui salmia ulpukoiden
ja tyyn' oli virta ja tyynessään
kuvat valkeat kuvasti noiden.

Tuli tuulispää yli virran ja maan
ja mylvi ja viskoi multaa.
Nyt joutsenet aaltoja soutaa vaan
ja etsii entistä kultaa.
11. ANTONIUS JA KLEOPATRA

Antonius, maailman pylväs,
tuli rantahan Egyptin maan,
tuli uhmari tuhansin urhoin
sadun valtoa valloittamaan.

Kleopatra, kaunis ja viekas,
oli valtias Egyptin,
sysikutrinen, säihkyväsilmä -
tuli impysin tuhansin.

"Oi, terve sa Egyptin päivä" -
Antonius riemulla huus -
"Suo olla mun aalto se illan,
johon painat sa purppurasuus!"

"Niin olkohon, maailman pylväs" -
Kleopatra vastasi näin -
"mut olkohon ääressä maljain,
ilon soidessa, seppelpäin!

Siis terve sa Egyptin vieras,
min maineen tuuli jo toi!
Nyt kestiten kilpailkaamme,
mitä Rooma ja Egypti voi."

Antonius, maailman pylväs,
pidot toimitti uljaimmat,
kalat kultaiset, kuohuvat viinit,
sadat heelmät ja hekkumat.

Kleopatra, kaunis ja viekas,
luona vieraansa söi ja joi,
mut kun tuli vuoronsa hälle,
vain maljan yhden hän toi.

Ja sen viiniä täytehen kaasi.
Mut salaa pohjahan sen
hän pudotti puuntavan helmen
heloposkena hymyillen.

"Mitä annoit sa Egyptin käärme?" -
Antonius kauhulla huus. -
"Miks huuleni hurmeessa palaa,
jota suuteli purppurasuus?"

"Vain helmen yhden ja pienen" -
Kleopatra vastasi näin -
"mut jos minun rintani avaat,
niin löydä et sydäntäin."

Antonius, maailman pylväs,
tuns silmänsä himmenevän,
tuns kiertävän viekkahan viinin -
ja maailman unhotti hän.

Ja vuodet ne vierii ja vierii.
Mut kaulaten kaksin on vaan
Antonius, Egyptin orja,
ja herratar Egyptin maan.
12.

Suo että sun helmahas peitän
minä raskahan, sairaan pään,
suo että sun helmahas heitän
minä mieleni murheen tään.

Maa on niin autio, tyhjä,
sinä yksin täys kuni yö,
min taivaalla tähtöset tuikkii,
min varjoissa valtimot lyö.

Oi, yöni hellä ja hiljainen,
sinä yöni suuri ja tumma,
ota helmahas päivän uupunut laps! -
Mun on niin kammo ja kumma.
13. KUKA ON HÄN?

Kuka on hän? Kuiskeko kuutamo-yön,
maan haltia, metsien haave,
vai lauluko laulajan rinnasta vain
ja henkeni yöllinen aave?

En tiedä, mut aave jos ollut hän lie,
niin johtanut ei hän harhaan,
ja jos oli laulu hän rinnastain,
niin lauloin ma lauluni parhaan.
14.

Sua tahtoisin ottaa ma leuvan alta
ja taivuttaa sua taaksepäin
ja suudella suustasi ilkeät sanat,
joill' armotta raatelet sydäntäin.

Mut noin sua, noin sua enimmän lemmin,
sinä impynen yön, sinä hämärän laps,
kun kulmas on musta ja mutrussa huuli
ja silmäsi säihkyy ja häilyvi haps!
15. MERI KUUTAMOLLA

Minun mieleni on niin kummallinen
kuin meri kuutamolla.
En tahtois ma touhuun ihmisten
ja en tahtoisi yksin olla.

Minun mieleni on niin korkea
kuin taivahan tähtivyöhyt,
sen alle mahtuvi maailma
ja yhdessä päivä ja yöhyt.

Oi, äitini armas, kun eläisit,
nyt itkisin helmassasi!
Sinä anteheks antaen pyyhkisit
pois kyynelet poskiltani.

Oi, ihmiset, miksi on ilkeyttä
ja veljesvainoa miksi,
kun Luonut on Luojamme lempeä
maan kaiken niin kaunihiksi?

Miks ihmiset astutte allapäin,
vaikk' korkea taivas on yllä?
Ylös silmänne luokaa ystäväin,
niin mielenne yhtyy kyllä!

En tahtois ma touhuun ihmisten
ja en tahtoisi yksin olla.
Minun mieleni on niin kummallinen
kuin meri kuutamolla.
16.

Minä uskoni, toivoni hukkasin,
minä laskin laivani kariin,
sun suukkoihis tyttö mä uskon vaan
ja mustahan silmäpariin.

Ja jos mua tyttö sä rakastat
ja suot mulle suukkos-tuulta,
taas purjehin täysin mä purjehdin
ja hoilotan hankapuulta:

Hei, monta on laivaa laineilla
ja tähteä taivahalla,
hei, minun laivani ajelee
sen tyttöjen tähden alla!
17. PIRU TULI MUN LUOKSENI

Piru tuli mun luokseni pyydellen:
"Suo mulle aartehet sydämen!"

- Tulit liian myöhään ystäväin.
Surun ruoste jo runteli sydäntäin.

Piru hymyten vastasi: "Ruoste vie
vain raudan ja vasken, tok' kultia lie."

- Tulit liian myöhään ystäväin.
Ivan harakat hyppi jo sydämessäin.

Piru hymysi vaan: "Jos kullat vei,
iva älysi helmiä ottanut ei."

- Tulit liian myöhään ystäväin.
Kävi ihanin impi jo sydämessäin.

Piru silloin se kirosi kimmahtain:
"Se lempo se eelleni ehtii ain!

Se lempo se puhdasta tekee vaan!" -
Ja pois hän laukkasi vihoissaan.
18. METSÄNTÄHTI

Minä metsäntähteä rakastin
ja kaunis on metsänkukka.
Hän oli niin nuori ja valkoinen,
mut häll' oli tumma tukka.

Hän oli niin vieno ja valkoinen,
mut häll' oli viisas mieli.
Ja jos hän hulluja huokasikin,
niin kertonut ei sitä kieli.

Ken metsäntähteä rakastaa,
sen viepi metsän hukka.
Ja metsä jos ei sitä veisikään,
niin viepi sen tumma tukka.

Hän on niin viisas ja valkoinen
ja sievä kuin sisilisko;
mut kun häntä kutsut kullakses,
niin sulle hän on vaan sisko.
19. SEITA

Minä olen kuin pikkunen pakana
ja sin' olet jumalanpuuni
ja ethän sa ilku takana,
jos sulle sen kuiskaa suuni.

Minä levitän lehtohon lakanan,
kun saapuvi uhrikuuni,
ja seulon sieluni akanan
ja paastoan lihani, luuni.

Minä otsani kolmasti maahan lyön,
minä helmet helmahas puotan
ja riisun rikkahan solkivyön.

Ja ma merkkiä anon ja luotan.
Mut vaiti seisovi seita yön
ja yksin ma uskon ja uotan.
20. OMENANKUKAT

Mun onneni kukkii kuin omenapuu
kevät-öissä valoisissa,
kun kuusten latvat ne kumartuu
ja immet on unelmissa.

Ne yöt pari ympäri helluntain,
ne yöt on suuret ja syvät
ja silloin jos ei tule tuuli vain,
niin kypsyvät heelmät hyvät.

Oi, antaos taivas tyyntä nyt,
jos sitten sa annatkin muuta!
Oi, varjele Luojani vakainen
nyt orvon omenapuuta!
21. NIIN JOS OISIT LAULUNI

Niin jos oisit lauluni
kuin on suuri metsä,
äänet kaikki kaiuttaisit,
kaikki sävelet sä.

Metsässä on suuret puut
ja metsässä on marjat,
metsässä käy kontiot
ja köyhän kotikarjat.

Kukat pienet kukoistavat
suurten puiden alla,
valkopilvet vaeltavat
suven taivahalla.

Hongat hiljaa humisee
ja käkö kukahtelee.
Köyhän sydän keveämmin
silloin sykähtelee.

Alla suurten surujenkin
kukkii kukat mieleen.
Köyhä kukan kuroittaa
ja pistää rintapieleen.

Köyhä kukan kuroittaa,
min rikas maahan astuu;
köyhän silmä kyyneleissä
useammin kastuu.

Kukka orvon kumppani
ja laulu köyhän liesi;
metsä meidän tuttava,
mut vieraan vihamiesi.

Tuttavalle metsän polut
itsestänsä aukee,
vieras maita vierivi
ja eksyneenä raukee.

Tuttavalle "tervetullut!"
joka kuusi kuiskaa,
vierahalle joka oksa
uhotellen huiskaa.

Kell' on rikos rinnassa
ja ken ei sitä kadu,
vieras on se metsässä
ja vieras mailla sadun.

Sille siellä vihur' käy
ja korpikuuset ruskaa -
katuvalle metsän huoju
huojentaapi tuskaa.

Paatuneelle pahat henget
metsän puista puhuu -
katuvalle metsän immet
valkohunnut huhuu.

Huiska huivi Tellervon
ja mulle tietä näytä,
piirrä puihin pilkkoja
ja lohdun kättä käytä!

Sull' on käsi valkea
ja sull' on sormi pieni.
Mull' on käsi mustempi
ja kova korpitieni.

Tahdoin kerran kätehein
sen käden pienen liittää -
yö se hullun sydämessä
hourehia siittää.

Käsi pieni pelästyi
ja huntu kauvas huiskas, -
hullu henkäs, heräsi
ja itseksensä kuiskas:

"Käsi pieni katoais
mun käteheni mustaan,
kauvempata viitaten
se vaan luo lohdutustaan."

Huiska huivi Tellervon
ja käsi vieno vilka!
Taasen tahdon astua
ma tietä tytön pilkan.

Tule metsän tyttö taas,
en enää ole hullu,
tule, niinkuin tuhatkerrat
ennenkin oot tullut.

Tule siivin kultaisin
ja kulje valkovaattein,
saavu rauhan sanomin
ja joudu joulu-aattein.

Pyyhi rypyt otsalta
ja silmät kiini sulje,
hiljaa huolet hivele
ja kulmiani kulje.

Kas, mun pääni sairas on,
on sairas lapsikulta;
lapsi tahtoo levähtää
ja levon saa se sulta.

Sull' on sydän valkea
ja sull' on käsi pieni.
Mull' on mieli mustempi
ja kova korpitieni.

Korvessa on suuret puut
ja korvessa on marjat,
korvessa käy kontiot
ja köyhän kotikarjat.

Ilot vienot vihannoivat
suurten huolten alla,
valkopilvet vaeltavat
suven taivahalla.

Hongat hiljaa humisee
ja käkö kukahtelee,
köyhän sydän keveämmin
silloin sykähtelee.

Niin jos oisit lauluni
kuin on suuri metsä,
surut kaikki karkoittaisit,
kaikki kyynelet sä.
22.

Oli mieleni paimenpojaksi,
oli kummuille, kunnahille.
Minä tahdoin torvea toitottaa
metsän kuusille kuunteleville.

Ja sitten ma toivoin, ett' tyttönen
tulis laulaen saloa syvää -
ja mitä minä sitten toivoinkaan,
se oli niin hyvää, niin hyvää!

Ja tyttö se tulikin laulaen,
mut tullut ei se hyvä.
Ja torvea kyllä ma toitotan,
mut kuule ei korpi syvä.
23. ONNEN ORJA

En, enhän niitä ma ymmärrä
sun konstejas, tyttöni sorja,
sen ymmärrän vaan, että ijäti mä
olen lempesi, leikkisi orja.

Sinä taiteesi turhaan tuhlailet.
Mitä tarpeen on keikailu, keima?
Ei pakohon sentään se päästä voi,
kenen otsall' on onnen leima.

Joka ovella kiini se otettais,
joka kylässä kysyttäis tälleen:
"Mist' onnen orja sa karkasit?" -
Ja ma luoksesi tuotais jälleen.
24. SUN NAURUSI

Sun naurusi, oi, sitä lemmin ma niin
kuin laulua illan rastaan,
kun aurinko kumpuja kultailee
ja käkönen kukkuvi vastaan.
Sun naurusi päilyvi, päärlyilee,
sun naurusi soi ja helkkää.
Ken kerran sen naurusi kuuli sun,
sen aina se rinnassa välkkää.

Sun naurusi, oi, sitä pelkään ma niin
kuin teuras puukon terää.
Kehen kerran se sattui, naurusi sun,
niin eipä se hevillä herää.
Sun naurus on hellä ja hirmuinen,
on ilkein ja ihanaisin,
sun naurusi hurmata, surmata voi -
kun jällehen kuulla sen saisin!
25.

Sinä olet kuin kuplanen alla jään,
joka kierii ja kulkee ja läikkyy.
Sinä olet kuin kummulla kaste yön,
joka kulkijan askelta säikkyy.

Elä pelkää kukkanen kummullas,
en tule ma ryskävin tuulin,
ja jääsi jos särkeä tahdonkin,
sen särjen mä lämpimin huulin.

Minä otan sun kuplasi kultaisen
kuin äitini suukko se oisi,
minä juon ne kastehet kauniin yön
kuin ehtoollisviiniä joisin.
26. INDIAANI

Minä olen kuin metsien indiaani,
sinä valkoinen,
jonk' olin ma ryöstänyt majahani,
joka jätti sen.

Minä juoksen ja uin ja tahdon kiini
taas valkoisein.
Tuost' astunut pieni on mokkasiini
yli sammalein.

Hän täst' on tullut ja tuosta mennyt,
sen tiedän vain.
Mut mist' on tullut ja minne mennyt
mun armahain?
27. IRMA-IMPI

Jo kansa kaikki rauhassa makas majoissaan,
mut murhe oli rinnassa kuninkahan.
Ja suuri on kuninkaiden murhe.

- "Mun orhini valkeat te valjastakaa kuus!" -
Näin kuningas se kesk' yöllä orjillensa huus.
Se yö oli kaunis ja kalpee.

Ja kuningas se kulkevi vaunuissaan,
mut murhe istui vierellä kuninkahan.
Ja suuri on kuninkaiden murhe.

Kas, kaviot ne kopsaa ja liikkuvi maa,
mut Irma-impi rauhassa makas majassaan.
Se yö oli kaunis ja kalpee.

- "Oi, äitini, kuule kuinka jyrisevi tie!
Oi, äiti, äiti, heräjä, se ukkonen lie!" -
Niin suuri on kuninkaiden murhe.

- "Sa nuku, nuku rauhassa, lapsi levoton.
Jos ukkonen se onpi, se kohta ohi on." -
Se yö oli kaunis ja kalpee.

- "Oi, äitini, katso kuinka välkkyvi tie!
Oi äiti, äiti heräjä, se sotajoukko lie." -
Niin suuri on kuninkaiden murhe.

- "Sa nuku, nuku rauhassa, lapseni mun.
Jos sotajoukko on se, ei nousta sovi sun." -
Se yö oli kaunis ja kalpee.

- "Oi äiti, äiti, joudu jo ikkunahan!
Se valkea valjakko on kuninkahan." -
Ja suuri on kuninkaiden murhe.

- "Oi, peitä, peitä kasvosi, tyttöni mun
Jos kuningas se onpi, niin tuli turma sun." -
Se yö oli kaunis ja kalpee.

Ja kansa kun aamulla kävi katsomaan,
niin tyhjä oli tölli ja emo surussaan.
Oi, suuri on kuninkaiden murhe!

Mut kaviot kun kopsaa ja maa kun jyrisee,
niin kansa Irma-immestä vielä laulelee.
Oi, suuri on kuninkaiden murhe!
28.

Mun onneton ollahan pitäis nyt?
Ma näinhän, että hän pilkkaa,
ma näinhän, kuinka hän kulki pois
hame hulmuten vasten nilkkaa.

Miks en ma suutu sun pilkastas?
Miks ei mun tuskani herää?
Miks onnen lintuni lentää vaan
ja unia uusia kerää?

Se kerää lauluja kevään vaan,
se loihtii umppuja esiin.
Mitä huolii se miekkonen haavoistaan,
kenen rinnassa peipot pesii!
29. LOHDUTUS

Hän imi, hän puri, hän puristi mun,
ja hylkäs kuin omenan kuoren.
Hän juonut on mahlan mun maljastain,
hän syönyt on syömeni nuoren.

Kun vihata häntä mä voisin ees!
Mut ei ota tuhka tulta.
Yks sentään lohdutus mulla on:
Sait myrkkyä myös sinä multa.
30. IHME

Hän oli jo kuollut ja kuopattu
ja nukkui jo nurmen unta.
Kesä kukkinut oli hänen haudallaan
ja talvi jo satanut lunta.

Mut on kuin haudat ne aukeis taas,
elo henkisi hankia pitkin,
ja on kuin liikkuisi ristinpuu,
min alle ma impeni itkin.

Kas, ilmassa kutria leijailee!
Kas, kaukana huntuja häilyy!
Hän, hän se on itse, mun impyein,
hän kuololta, kuololta säilyy.

Minä hangelle lankean polvillein,
minä armahan syliini suljen.
Ja katso! Kun nousen, on muuttunut maa
ja kukkien yli ma kuljen.
31. YSTÄVILLE

Mua joskus jos mieheksi kiitettäis,
yks ain' olis ylinnä ansio mulla:
se että ma seurassa tällaisess'
olen voinut ja tahtonut mieheksi tulla.
32.

Sua katson vaan, sua katson vaan,
sua katselen silmät veessä.
Tää onneni on niin outo ja uus,
sen että mä vapisen eessä.

Kun sydän on auki, on kiini suu,
mun syömeni hehkuu ja halaa.
Sua katson ja säästän ja silitän vaan
kuin kerjuri leivänpalaa.

Minä joka en nauttinut onnestain
kuin sieltä ja täältä murun!
Tää pöytä mulleko katettu ois?
Ois tullutko loppu surun?
33. SALAISUUS

Mull' on, mulla on yksi salaisuus,
hei, hip tula tuulia tei,
mut sitä minä en sano kellekään
ja kenkään sit' arvaa ei!

*

Minä tahtoisin olla
kuin palmu
aron polttavan aavikolla
ja koota kansoja juurellein -
tai tuoksuta vain
kuin valmu
yön helmassa, yksiksein.

Ja jos minä oisin palmupuu
aron aavalla polttavalla,
niin tiedänpä, kelle lempein ain
ois suoja mun lehväni alla.

Ja jos minä oisin valmu vaan,
unen-tuoksuja turhinkin,
niin tiedänpä, yli kenen tumman silmän
ma tuoksuta tahtoisin.

*

Mull' on, mulla on yksi salaisuus,
hei, hip tula tuulia tei,
mut sitä minä en sano kellekään
ja kenkään sit' arvaa ei!
34.

Kun omena on kypsä, se putoaa,
mut ensin se punan saapi.
Tuo puna, tuo puna sinun poskillas,
mitä mulle se ennustaapi?

Kun hongat huokaa, se sateen tuo,
mut ensin ne huokaa syvään.
Tuo huokaus, huokaus sun rinnastas,
mitä mulle se tietää hyvää?
35. ONNEN KULTA

Voi, tyttöparka, sun ritarias
ja voi sua itseäsi!
Miks kaipaamme, mitä ei silmä nää
ja mitä ei koske käsi?

Miks etsimme lemmeltä enempää,
joka nostais ja kohottaisi? -
ja luulenpa, ihmiset muinoisin
sitä onneksi sanoa taisi.

Ne ihmiset vanhojen aikojen
ne oli niin vanhoilliset,
ne söivät ja joivat ja nukkuivat
ja - olivat onnelliset.

Ja olivat onnelliset kun vaan
ei ollehet onnettomat, -
mut joku jos äkkiä onnen sai,
siitä tehtiin sormukset somat.

Siitä tehtiin kultaiset kellot vaan
ja korvarenkaat ja käädyt, -
mut niitä ei tietysti kantaneet
kuin yhdet ja ylemmät säädyt.

Ja niitä ei tietysti kannettu
kuin joskus juhlissa näissä,
kuin apin ja anopin peijahissa
ja langon ja kälyn häissä.

Mut muuten ne lepäsi lippaissa
ja piirongin laatikoissa -
oi, muistatko impeni iloa, kun
saimme lapsena penkoa noissa!

Ja muistatko, silloin jos käsiimme
sai pikkunen samettilipas,
heti äiti sen kiiruhti korjaamaan
ja hän silmäänsä kädellä hipas.

Se oli hänen onnen lippaansa,
onnen kultansa ainokainen -
tai oli se vaan hänen äitinsä onni
tai äitinsä äidin vainen.

Ne kulkivat polvesta polveen näin,
ne kulkivat suvusta sukuun,
ne kuuluivat niinkuin silkkihuivit
ja sametit juhlapukuun.

Nyt maailma paljon on edistynyt!
Ei juhla-onni nyt riitä,
nyt onnea arkeenkin tahdotaan,
joka päivälle osansa siitä.

Nyt maailma paljon on edistynyt!
Tosin vieläkin juodaan ja syödään,
mut onnen kulta se myntätään
ja ostetaan ja myödään.

Ja ihmiset ovat niin iloiset
ja lyövät lompakoitaan:
"Kas, täällä se onni on oikea,
kun vaan sen oikein hoitaa!"

Ja ihmiset sanovat omakseen,
min vaan ovat omaksununna,
vaikk' kunkin onnessa selvästi
on vaakuna valtakunnan.

Mut täällä on joukossa toisia,
joille myntätty onni ei riitä,
jotka tahtovat itse leimata sen,
kuvan omansa katsoa siitä.

On niitä, jotk' etsivät, kaipaavat
sitä puhdasta vuoren kultaa,
jotka kaivavat harkkoja haaveiden -
ja saavat mustaa multaa.

Kas, oikean kullan jo korjanneet
on aikoja vuoren Hiidet
pois rahvahan käsistä raa'oista
ja edess' on ukset viidet.

Mut jos sull' on rohkeutta rinnassas
ja uskot sa lempehen nuoreen,
niin tule ja riemuten käsikkäin
me syöksymme Hiiden vuoreen!

Niin tule ja kultaiset haavehet
me taomme kultatöiksi,
me taomme ne miesten miekoiksi
ja sorjiksi sotavöiksi.

Ja otamme Hiidestä orhit nuo,
ne korskuvat, kiiltokarvat -
hei, näillä varsoilla ratsastaa
vain valiot ja harvat!

Pois alta nyt ihmiset ahnehet!
Sylis aukaise maailma saita!
Kun Hiiden keisarit kulkevat,
niin aukee joka aita.
36.

Oli mullakin pikku ylpeytein,
nyt on mulla orjan mieli.

Sua silmihin katsoa tohdi en,
vaan katselen maahan ja mairittelen.

Sinä poljit mun pikku ylpeytein
ja viekas on orjan kieli.

Se oli niin pieni, niin pieni vain,
mut se oli sentään mun ainoain.

Sua soimaa en, sua heitä en -
mut se kävi niin syvälle sydämehen.
37.

Ja jos mua lemmit armahain,
niin tehkäme liitto ja vakaa,
että ensi kekrinä tämäkin poika
jo kultansa rinnalla makaa.

Ja jos mua lemmit armahain,
niin tule minun tupaseeni!
Tupa on tehty ja kaunistettu
mun nuorehen sydämeeni.

Tupa on hongista huolitettu
ja karsina kalevanpuista!
Ja jos mua lemmit armahain,
niin ethän sä huoli muista?
38. NÄIN UNTA KESÄSTÄ KERRAN

Näin unta kesästä kerran,
kuinka paistoi päivä Herran,
paistoi mulle, paistoi muille,
paistoi köyhänkin pihoille;
vihersi tuhannet virvet,
sinersi sataiset järvet,
iloitsi ihanat nummet,
tarinoivat metsän tammet,
puu puheli, kukka kuuli, -
köyhä sen todeksi luuli.

Luuli tullehen kesänsä,
aukaisi povensa auki,
suven hellän hellitellä,
ilman lintujen iloita -
vingahti vihainen tuuli,
ulvahti salolla hukka,
taivas viskoi talven lunta,
kylä kylmiä sanoja.

En ma kerran sen perästä
ole nähnyt kesästä unta.
39. MERIMIES KAJUTASSAAN

Minä katselen kahta lehteä
ja kahta kielon kukkaa,
minä muistelen mustia silmiä
ja muistelen mustaa tukkaa.

Miss' on hän nyt? Mitä miettiikään?
Surumiellä vai mielessä ilo?
On kaihonko kyynele silmässään
vai riemun kiilto ja kilo?

En sois hänen istuvan itkussaan,
en liioin nauravan soisi.
Mut kauvas jos aaltoja katselet vaan,
niin mieleni kirkas oisi.
40. JAA, JAA!

Sinä olit kuin pikkunen kissanpoika,
jaa, jaa, kissanpoika,
sinä olit kuin pikkunen kissanpoika,
sinä tyttöni mustakulma.
Mut sanohan, kuinka niin pieni kissa,
ai, ai, niin pieni kissa,
mut sanohan, kuinka niin pieni kissa
voi olla niin paha ja julma?

Sinä olit kuin pikkunen sokerinpala,
jaa, jaa, sokerinpala,
sinä olit kuin pikkunen sokerinpala
ja olit jo mulle kuin oma.
Mut sanohan, kuinka niin makea pala,
ai, ai, niin makea pala,
mut sanohan, kuinka niin makea pala
voi olla niin kova, niin kova?

Sinä olit kuin pikkunen hiirenpoika,
jaa, jaa, hiirenpoika,
sinä olit kuin pikkunen hiirenpoika
ja mahduit maissinjyvään.
Mut sanohan, kuinka niin pieni hiiri,
ai, ai, niin pieni hiiri,
mut sanohan, kuinka niin pieni hiiri
voi purra niin syvään, syvään?
41. KAHDEN HERRAN PALVELIJA

Minä kuljen kuin kahta polkua,
minä palvelen herraa kahta,
kuin koskelo vierin mä virtoja,
kuin sotka ma soudan lahta.
Tula luttula lei,
minä laulelen, hei,
ja - puijailen herraa kahta!

Minä tiedän ne tiet niin tarkalleen,
minä tunnen ne kumpaisenki:
Vie toinen se korpien tyyneyteen,
käy toisella tuulien henki.
Tula luttula lei,
minä laulelen, hei,
ne on kaunihit kumpainenki!

Minä lemmin palmuja linnojen
ja mökkiä honkien alla.
Minä laulan vimmoja viettien,
mut rinnassa mulla on halla.
Tula luttula lei,
minä laulelen, hei,
niin palmun kuin honkien alla!

Mut tule, oi tyttö, mun tupahain,
min laitan ma metsähän kerran,
niin luovun ma palmuista, linnoistain,
ja mulla vain yksi on herra.
Tula luttula lei,
minä laulelen, hei,
ja mulla vain yksi on herra!
42.

Minä rakastin metsää ja maailmaa,
nyt rakastan häntä mä vain,
hän on minun metsäni, maailmain,
hän on minun ainoain.

Minä rakastin yötä ja päivää myös,
nyt rakastan häntä ma vain,
hän, hämärän impeni ihmeellinen,
niin vieno, mut väistyvä ain.

Minä rakastin muita ja itseäin,
nyt rakastan häntä mä vain,
hän on mulle minä, hän on mulle muu,
hän on minun armahain.
43.

Se oliko kieli, jok' katkesi?
Niin oudosti ilmassa helähti.

Miks tyttöni kasvosi käännät sä pois?
Vai sydämen kielikö ollut se ois?

Miks poskesi vienosti punertuu,
miks hymyhyn kiertyvi mansikkasuu?

Ei, ei, se oli vain kukkanen,
joka aukes aamuhun, kevääsen.
44.

Kuten tahdot vaan, kultanuppuni!
Siis ollaan me oudot jälleen?
Taas alkakoon hymyt, teeskelyt,
koko "volangin" heitto, kas tälleen.

Kas, mistä me viimeksi puhuimme? Kai,
minä luulen, "premiääreistä",
tai ehkäpä tahdon voimasta tai
naistyöstä ja Ellen Keystä? -

Mikä neidin se miel'pide olikaan
siitä työstä, mi mennyt on väärään?
Ei, heitetään tämä helkkunaan
tai muuten ma muiskun määrään.

Ja silloin, ma vannon, ett' auta ei
sua daamin muoto, ei miini,
vaan tanssien lähtevi Ellen Key
ja tahdon on silmät kiini.
45. KUN MUISTELEN -

Kun muistelen, kuin monta iltoa
olen istunut yksin, yksin,
ja katsellut taivahan tähtiä,
jotka vilkkuvat vieretyksin,
niin tyttöni,
oi, tyttöni,
sua lähelle tulla mun täytyvi
ja katsoa kauvan, kauvan.

Kun muistelen, kuin monta taivalta
olen kulkenut korpimailla,
olen istunut alla kuusien
ja istunut iloja vailla,
niin tyttöni,
oi, tyttöni,
sua suudella kauvan mun täytyvi
ja itkeä, itkeä hiljaa.

Kun muistelen, kuin monta aatosta
olen aatellut pahaa siellä,
jotk' oisi yhdessä vältetty
ja voitettu yksimiellä,
niin tyttöni,
oi, tyttöni,
mua lempiä paljon sun täytyvi
ja lempiä kauvan, kauvan.
46. HERODIAAN TYTÄR

Ja jos minä oisin Herodes
ja jos sinä tanssisit mulle,
niin luulenpa, että ma antaisin
oman päänikin palkaksi sulle.

Mut ethän sa päätäni pyytäiskään,
sinä pyytäisit sydäntäni -
oi, ota se tyttöni armainen,
jos tanssit mun edessäni!

Oi, tanssios tyttö mun eelläni ain
elon tiellä ja huntua heitä,
niin riemuten rinnoin ma hurmeisin
olen astuva elämän teitä!
47. JES SIUNATKOON!

Jes siunatkoon, miten sievä hän on,
kun näin häntä katselen!
Miten silmänsä säihky on sammumaton,
miten kaulansa valkea, kaareva on,
ja alla sen kaarevan kaulan
povi aaltoo armahinen.

Ja hänt' olen onneton vältellyt,
mua hullua, hupsua voi!
Ma hänt' olen vältellyt, väistellyt,
hänet unhottaneenikin luulin jo nyt -
jes siunatkoon, miten sieväks
hänet sentään Luojansa loi!

Ei, turhiksi kääntyi tuumani mun,
kun jällehen nähdä sun sain.
Sun oon minä onnessa, murheessa sun
ja saat sinä leikkiä lemmellä mun,
kun saan minä leikkien kiertää
yht' tummaa kutrias vain!
48. JÄÄHYVÄISTEN JÄLKEEN

Oi, miksi, miks häntä moiti en,
kun multa hän kaikki vei -
mut kuinka jos kurja ma lienenkin,
sua kieleni kiroa ei.

Sano mulle, miks sua vihaa en,
ahonkukkani armahainen?
Mut' siksikö minä sua vihaisin,
kun kaunis sa olit ja - nainen!

Miten voisin ma herjata hellintäin,
suven pääskylle pahaa suoda?
Miten saattaisin mustakulmallein
minä murheen pilviä tuoda?

Hän oli vain lintu, mi istumaan
lens mökkini ikkunalle,
hän kukkanen oli, joka tuoksahti
ahon yöllisen astujalle.

Hän lauloi illan, hän lauloi kaks,
hän tuoksui yöllisen hetken -
ja siitäkö nyt häntä vihaisin
minä loppuhun eloni retken?

Ja siitäkö nyt häntä soimaisin,
kun hetken hän kuormaani kantoi? -
Ei, kaikki jos multa hän ottikin,
niin kaikki hän myös mulle antoi.

Hän lauloi mun mökkini laajemmaks,
toi onnen mun ortteni alle,
hän antoi aartehet köyhälle
ja toivehet toivottomalle.

Hän sytytti suuria aatteita,
hän ventoja vesiä näytti,
ja keskellä yön sekä pimeyden
hän salaman soihtua käytti.

Hän terästi tahtohon tarmoa,
hän liehtoi lauluhun tulta -
mut kaikki jos mulle hän antoikin,
niin kaikki hän ottikin multa.
49. PORRASPUULLA

Puron ylitse kaita on porraspuu
ja tyttö on portahalla.
"Pois tieltä tyttönen vienosuu,
kas, kiire on kiiruhtajalla!"

Mut tyttösen silmät ne suurentuu
kuin katsois ne kummastumalla:
"Tule poika, jos ei sua peloita muu,
mut virta on vierivä alla."

Me seisomme portaalla vastakkain.
Mun täytyvi tästä yli!
On saatana itse mun takanain

ja taantumista ma hylin.
Mut tyttö se seisoo ja seisoo vain
ja auki on aallon syli.
50.

Olen tahtonut tutkia taivaan ja maan
ja etsiä toden lähteen.
Nyt etsin mä vaan sinun silmiäs
ja katson kahtehen tähteen.

Vait, kuuletko, valkeat totuudet
kuin kyyhkyset alas leijaa,
kun näin minä istun sun vierelläs
ja suutelen sua - heleijaa!
51. VÄÄRINYMMÄRRYS

Sinä olet niin viisas, niin viisas, huu,
mua ett' ihan peloittaapi,
ja mitä taas tullevi tapoihin,
sun vertaas etsiä saapi,

Saa etsiä kuudesta kylästä,
yli kymmenen kihlakunnan,
ja jos sua löytävät viisaampaa,
niin löytävät lesken ja nunnan.

Mitä maailmasta me huolimme!
Emme siihen kuulu me enää!
Siis heitä se viisautes helkkariin
ja näytä pitkää nenää!

Hän otti mun neuvoni onkehen
ja hän tahtoni tarkoin täytti:
Hän kerran keikahti kannoillaan
ja - mulle hän nenää näytti.
52. LAULAJAPOIKA

Ja minä se olen se laulajapoika
ja mull' on laulun ääni.
Kekrinä kullan ma kihlasin
ja kevähäll' on hääni.

Ja minä se olen se laulajapoika
ja kaiutan kangasmaita.
On aikani nuorena iloita
ja vanhana olla saita.

Ne käskevät mun muka säästelemään,
ne neuvovat nöyrää mieltä,
mut tuhlata tahdon ma tunteitani
ja soitella sotien kieltä.

Minä tahdon nauttia nuoruuttain
ja ahmia kynsin ja hampain,
minä annan kerjätä köyhempäin
ja säästellä rikkahampain.

Minä tahdon maljani tyhjentää,
kun ensi leivoset laulaa,
kun koivut on hiirenkorvallaan
ja vuorilla virrat pauhaa.

Ja tahdon ma lauluni lahjoittaa,
kun ensi joutsen soutaa,
kun kukka on puussa ja kukka on maassa
ja lehdot leikkihin joutaa.

Näin nuorena jos minä köyhdynkin
ja mökki on särpimettä,
on aikani nuorena iloita
ja vanhana juoda vettä.
53. KAARIN

Kas, lempi se on kuin kukkanen
ja kukkia lempivi Kaarin,
hän poimii ja painaa ja liimaa sen
ja saa soman "eksemplaarin".

Ja lempi se on kuin lintunen,
min rinnassa haava on syvä;
mut Kaarin se ottaa ja täyttää sen
tai saa sulan hattuhun hyvän.

Häll' onkin jo kaunis museo
niin nuoreksi kokoilijaksi.
Taas eilen ma näin, miten vietihin
sinne koppelonpoikaa kaksi.
54. JUHANNUS

Minä avaan syömeni selälleen
ja annan päivän paistaa,
minä tahdon kylpeä joka veen
ja joka marjan maistaa.

Minun mielessäni on juhannus
ja juhla ja mittumaari,
ja jos minä illoin itkenkin,
niin siellä on sateenkaari.
55.

Tuli tuoksuvat illat ja tyynet veet,
kevätkuutamot koivujen alla,
tuli lemmen kaihot ja kyyneleet
ja lemmen hehkut ja halla.

Voi kuinka ne lemusi kukkaset
mun impeni ikkunalla!
Voi, kuinka ne helisi kanteleet
mun impeni akkunan alla!

Ja kannel se helkkää vieläkin.
Mut kuihtuneet ovat kukkaset,
syys tullut on maahan ja sydämihin.

Mun lempeni kieliä kuule sa et;
minä yksin yössäni murehdin,
mut muiden sa murheita kuuntelet.
56. KESÄ

Oli kesiä ennenkin mulla,
suvi-aikoja suuriakin,
mut kukat ne umppuunsa kuoli,
nuput nuoret kyynelihin.

Nyt aukee ne kaikki, kaikki!
Maa kukkii ja rehoittaa,
maakerrat kertojen päällä
päivän paistetta uhoaa.

Nyt kukkii ne kaikki, kaikki,
kesät entiset kilpaa vaan:
tuolla yks terälehtiä tekee,
täällä toinen jo marjojaan.

Tule, tyttöni, laulujen lehtoon!
Alla virpien vilpasta on.
Siellä tiedän mä pehmeän turpeen
ja mairehen marikon.

Syö, tyttöni, poimi, poimi!
Kesän aika niin kerkeä on.
Mut elä myös suutu, jos suuhus
satut saamaankin raakilon.

Meill' on niin kiire, niin kiire!
Emme ehdi me vuottamaan.
Maa kukkivi vuodesta vuoteen,
meillä yksi on vuosi vaan.

Ja yksi on vuodessa kesä.
Ikä ihmisen lyhkänen on:
päivä yks kun lehteä tekee,
jo toinen on marjaton.
57.

Sinä tanssit kuin rautalangalla,
sua näytellä rahasta voisi,
sulta puuttuvi "impressaario" vaan,
niin onnesi varma oisi!

Sinä tanssit kuin rautalangalla,
sinä vuoroin otat ja annat,
sinä milloin heität mun helvettiin
tai milloin taivahan kannat.

Sinä tanssailet tapojen langalla
ja houkuttain sinä horjut,
mut juuri kun toivon sun putoovas,
sinä punastut vaan sekä torjut.
58.

Älä usko tyttö mun laulujain,
ne eivät totta puhu!
Mut usko, mit ihmiset sanovat
ja mitä huutaa huhu.

Ne kertovat jotakin toista kuin
sulolaulut ja laulajan aatteet,
ne pesevät pois sävelpuuderin
ja näyttävät värjätyt vaatteet.

Mut yksi on väri, mi seisovi,
jota pestä ei tuhansin merin:
Mitä koskaan on kaunista kirjoitettu,
jota kirjoitettu ei verin?
59. YKSIN

Minä olen niin yksin, niin yksin,
kuin yksin vaan olla se voi,
joll' on vaan yksi aatos
ja yksi sävel, mi soi.

Minä olen niin yksin, niin yksin,
kuin yksin on ihminen,
joll' oli vaan yksi onni
ja yksi unelma sen.

Minä olen niin yksin, niin yksin,
kuin yksin vaan olla se voi,
joll' on vaan yksi murhe
ja yksi muisto, mi soi.
60. KAUPPASOPIMUS

"Laitapa minulle laulunen!"
Vai laulunen!
Vai laulunen!
"Laitapa minulle laulunen!" -
"Juu, kyllä, mut laulut ne maksaa.

Annatko minulle suukkosen?"
Vai suukkosen!
Vai suukkosen!
"Annatko minulle suukkosen?" -
"Ei, liian on kallis se taksa.

Runoahan joka mies rustailee!"
Vai rustailee!
Vai rustailee!
"Runoahan joka mies rustailee." -
"Juu, juu, mutta minkälaista?

Mut suukkoja joka tyttö suihkailee."
Vai suihkailee!
Vai suihkailee!
"Suukkoja joka tyttö suihkailee." -
"Juu, juu, mut miltä ne maistaa?

Runojahan kaikille annetaan."
Vai kaikillen!
Vai kaikillen!
"Runojahan kaikille annetaan." -
"Ja entäpä suuteloita!

Mut suo mulle suukkojen oikeus, oi!"
Vai suukkojen!
Vai suukkojen!
"Niin sinulle yksin mun lauluni soi!" -
"Mut saattaako sinuhun luottaa?

Ja saat sinä vallita suukkoja mun!
Niin suukkoja mun!
Niin suukkoja mun!
Kun saan minä hallita lauluja sun!"
"Mut saattaako sinuhun luottaa?"
61.

Minä luulin sun eloni onneksi,
sinä olitkin elämä itse,
joka kuljetit kautta riemujen,
mut kuljetit myös murehitse.

Minä luulin sun henkeni herättäjäks,
sinä olitkin unhotar unen,
joka lahjoitit ruusut laaksojen,
mut myöskin vuorien lumen.

Minä luulin sun yöni salamaks,
sinä olitkin itse yöhyt,
min kupeilla mantteli musta on,
mut otsalla tähtivyöhyt.
62.

Mitä on tää? Mist' tämä sunnuntai
minun mieleni pyhäköissä?
Miks metsä hohtavi hopeissa
ja kuuset on kultavöissä?

Miks aika seisoo ja arvelee?
Miks viikot niin vitkaan mataa
Minä yhdessä yöss' elän enempi
kuin ihmiset vuosisataan.

Mun aatteeni liitää ja laatelee,
multa haihtuvi paikka ja aika!
Oi, ethän sä tyttöni kultainen
myös lie vain haihtuva taika?
63. DON QUIJOTE

Mitä tahtoisit kultani kutripää,
sen tiedän, mut antaa en voi!
Sinä tahtoisit lempeä läikkyvää,
joka kulkee ja karkeloi.

Sinä tahtoisit taivasta muuttelevaa,
milloin päivää, pilviä milloin;
sun onnesi taas olis taltuttaa,
mitä myrskyt ne velloi silloin.

Ja mielestäs vesillä vieriä ois
siinä venheessä suloisempi,
joka vaappua, vaaroilla uhata vois
ei niin ole laulajan lempi.

Kas, laulaja, hän on sotamies!
ja hän lempivi soturin lailla,
min mielessä aina on kotilies,
vaikka vierii hän vierailla mailla.

Ja laulaja hän on ritari -
vaikk' oiskin vaan de la Mancha! -
Hällä kädessä toisess' on kitari
ja toisessa peitsi vankka.

Hän sotii ja kulkee ja kullervoi -
vaikka tuulimyllyjä vastaan! -
Mut maailman kaiken hän taistohon voi
toki vaatia armahastaan.

Hei, eespäin ratsuni vaahtoinen vaan!
Mitä siitä, jos nauravi Pansa!
Ei tallirenkejä milloinkaan
runo kantanut satulassansa.
64. PIENI TARINA

Oli mullakin pienet murheeni,
mut minulle niiss' oli kyllä,
vaikk' ohitse kulkenut toinen ois
ja ne kuitannut hymyilyllä.

Oli mullakin pieni onneni,
mut minusta oli se suuri,
ja luulenpa, siks oli suuri se,
kun se mun oli onneni juuri.

Oli mullakin pieni lintunen
ja minusta oli se soma.
Mut sepä siinä juuri oli murheellista,
kun ollut se ei mulle oma.
65.

Ei sallittu täällä mun käydä
sun kanssasi polkuja maan,
mut jos sinä väsyt joskus,
niin tule mun luokseni vaan.

Oi, kun sinä kyllästyt kerran
ilon, kauneuden karkeloon,
ja kun sinä halajat kuolla,
niin tule - ja valmis ma oon.

En osannut täällä mä käydä
sun kanssasi karkeloin,
mut tule - ja Tuonelan mailla
opas ehkä mä olla voin:

Näät siellä tunnen ma kaikki,
puut, pensaat ja polut jo nyt.
Siell' olenhan niin monta kertaa
sun tähtesi kävellyt.
66.

Minust' oli kuin olisi soudettu
me kirkasta järven pintaa
ja aurinko aaltoja lämmittänyt
ja rantakallion rintaa.

Oli niinkuin oisi me laskettu
sen kallion kaunihin alle
ja kaahlattu hietaa valkeaa
ja kuljettu kukkulalle.

Ja eikö aurinko laskenut
taa saarien, salmensuiden,
ja tullut ilta ja tullut yö
yli laaksojen, laulupuiden?

Ylt' ympäri tanhusi terhenet yön,
utu ulapan aalloilla sousi,
unen vallassa laaksojen lammet ui -
ja uni se nousi ja nousi.

Se heilahti oksalta oksalle,
se kukasta kukkahan kiipi -
me seisoimme vuorella käsikkäin
ja katsoimme, kuinka se hiipi.

Oi, lyhyt on Suomessa suvinen yö!
Pian aurinko aalloista nousi.
Mut siitä asti mun aatoksein
yhä unten aaltoja sousi.
67. ILTARUKOUS

Unta, unta, unta
syvää uinumaan.
Lunta, lunta, lunta
päälle mustan maan.

Yössä, yössä, yössä
öiset linnut lentää.
Työssä, työssä, työssä
lepää tuskat sentään.

Lennä, lennä, lennä
aatos inehmon!
Mennä, mennä, mennä
aika maata on.
68.

Kun tietäis, kumpi se toistaan
lie itkenyt enemmän?
Kun tietäis, kumpi se nauraa voi
nyt enemmän, minä vai hän?

Mut mitä me huolimme siitä.
Me nauramme kumpikin.
Hei, hah, hah, haa! - Mutta minua ei
petä naurus se milloinkaan.

Se ei mua pettänyt ennenkään.
Minut kyynelin petti hän.
Kun tietäis, kumpi se toistaan
lie pettänyt enemmän?
69. LUONNOSSA LUMINEN ILTA

Luonnossa luminen ilta,
tähdentuike taivahilta,
helke maassa, helke puussa,
sukkulan kulina kuussa -
siten kun omani saisin
tulevaks sun toivottaisin.

Toivoisin tulevan tuolta
hongikon hopeisen puolta,
kierrätellen, kaarratellen,
puun lomitse puikahellen, -
min' en olis näkevinäni,
yössä seisten, yksinäni.

Seisoisin selin sinuhun,
sinä vilkkuisit minuhun,
sormi suulla, jalka puulla,
halu karata, kaiho tulla, -
sydämet sykähteleisi,
puut lunta pudisteleisi.

Kuulisin risahtavaksi,
tuntisin kätöistä kaksi,
kuulisin: "kuka se täällä?"
Vastaisin: "varas se siellä!" -
Siten kun omani saisin,
tulevaks sun toivottaisin.
70.

Kai ihmettelit sinä itsekses,
miten paljo ma sentään kestin,
miten kestin ma nauruas, pilkkaasi,
sen ennen kuin erolla estin.

Minä näin, miten silmäsi puhuivat:
"Tuolla miehell' on kova pinta!"
Siin' oikein sa arvasit armahain,
kova onpi se köyhän rinta.

Se mies, joka kuullut ei ijässään
ole kultaisen naurun soivan,
mitä huolii hän, vaikka hän huomaa sen
hälle itselleen salamoivan.

Mitä huolii hän, vaikka hän tunteekin,
miten puukot ne pintaa viiltää!
Hän kuulevi vaan ja hän kuuntelee
ja silmässä kyynel kiiltää.

Hän kuulevi vaan ja hän kuuntelee
ja hän silmänsä hiljaa sulkee.
Hän uinuvi vaan ja hän unelmoi
ja mielessä kuvat kulkee.
71.

Sinä teit minun eloni lauluksi
ja mun arkeni sunnuntaiksi,
sinä kylvit mun polkuni kukkihin
ja korpeni kotimaiksi.

Sinä teit minun päiväni unelmaks,
sinä seuloit unhon lunta.
Oi seulo'os, tyttö, mun silmiini ain,
oi, seulo'os hyvää unta!

Maan mahtavat höyhenvuoteillaan
ne unta pyytää ja palvoo.
Sill' aikaa ma silmäni ummistan
ja vain mun onneni valvoo.
72.

Kuu kalpea kulkevi kulkuaan,
kevät-yö on kaunis ja pyhä.
Kai aika jo ammoin erota ois,
mut yhdessä ollaan me yhä.

Yön tuulonen hiljaa tuudittaa
lepän lehviä uinuvia.
Sydän ääneti sykkien aavistaa
suven suuria unelmia.
73. AVE MARIA!

Mitä olet sinä tyttöni minulle?
Olet helkkyvä helmivyöni,
pyhä rukousnauha mun muistoillein,
kun synkkänä saapuvi yöni.

Minä hyrisen lauluja hiljakseen
ja ma helmiä hymisten siirrän,
sana sanalta laulan ma lauseesi,
piirre piirteeltä muotosi piirrän.

Minust' on kuin sun piirteesi pieninkin ois
isämeitä ja avemaria,
ja vaikka ma maass' olen polvillain,
kuin onneni suur' olis liian!
74. ON NIIN HERTTAISTA AJATELLA

On niin herttaista ajatella,
että me olemme lapsia vaan,
että sä olet vain pikkunen tyttö,
minä vain poikanen paidassaan.

On niin herttaista ajatella,
että me yhdessä kasvettais,
yhdessä juostais nurmet ja metsät,
toria saatais ja toreiltais.

On niin herttaista ajatella,
että me toistamme lemmittäis,
että kun yhdelle tulisi murhe,
toinenkin itkusilmihin jäis.

Ei meitä maailma eroittaisi,
ei synti, ei sydäntuskatkaan,
sulho ois suuri ja nuori ja vankka,
morsian kulkisi kukilla vaan.

Sulhanen laittaisi suuren talon,
jonne hän impensä ihanan veis,
impynen sulhonsa ikkunalla
illoin istuis ja lauleleis.

On niin herttaista ajatella,
että me joskus sen elämme, oi,
että me jossakin elämme kaiken,
kaiken, mit' tääll' emme elää voi!
75.

Lepän lehdille lauluja kirjailen
ja heitän ne virran viedä.
Yks vierivi sinne ja toinen tänne
ja kunne ne vierii, en tiedä.

Mut jos joku lehtynen lentoon jäis
yli aaltojen, ainiaaksi,
ja jos joku virsi se vieriä vois
tarusaarehen, aikojen taaksi,

niin kansalle saaren vehreän sen
se laulais laulua uutta:
miten suukkoset antaa kuoloa voi
ja suukkoset kuolottomuutta.
76.

Niin sinua katsoin neiti,
kuin kangas kanervatansa,
niin sinua kuulin neiti,
kuin salo kevätkäkeä,
kunnahalla kukkuvata.
Kukit kukkihin poveni,
lauloit ilmi mun iloni,
herätit keväiset henget,
helkytit salon sävelet,
puroina porisemahan,
leivosina laulamahan,
tuulen viedä, toisen tuoda,
raikua kylien rannan.
Niinp' on nyt minun iloni,
kuin kangas kanervatonna,
niinp' on nyt minun poveni
kuin kevät käkeä vailla,
kumpu vaiti, kukka poissa,
surussa salo sininen.
77. HANHIPAIMEN

Minä paimenlauluja laulaisin,
jos oikea paimen ma olisin,
mut mistä se oikean sävelen saa,
joka hanhia paimentaa?

Toki sentään mä toitotan torvehein:
"Hoi hanhisein, ah impyein!"
Mut mistä se oikean sävelen saa,
joka hanhea paimentaa?
78.

Mua suutele kerran ja suutele kaks
ja suutele kertaa monta!
Me tahdomme uskoa eilistä unta
ja huomenta huoletonta.

Kun pääsi sä painat mun rinnalleni,
niin koskien kohinan kuulet.
Ja aaltojen kansa kun suutelee,
niin hurmehissa on huulet!
79.

Sinä olet kuin mandeli makea,
joka vetehen viertävi suuta.
Mun veren' on nuori, mut sakea,
ja kuulee illan kuuta.

Sinä olet niin lauhkea, lakea,
mut voit myös olla muuta.
Oi, anna mun tyttöni hakea
sitä haluni mandelpuuta!

Sun veres on nuori ja lämpöinen,
kuu kulkevi metsän rataa,
se luoja vuoksen ja luotehen.

Kas, kiiltomadot jo mataa!
Nyt aika nousta on aaltojen,
nyt aika on suukkojen sataa!
80. YöLAULU

Sano, koska se koittaa se aamu,
jona helposti herätä voin?
Sano, koska se vaipuu se ilta,
jona iloisna vaipua voin?

Sano, tiedätkö, milloin se joutuu
se joulu ja kynttilät?
Sano, milloin ne haihtuu ne haamut,
jotka takana käyskelevät?

Elä pelkää! En minä itke.
En itkenyt vuosihin.
Mut vuosia unt' olen nähnyt
ja uskonut unihin.

Ja uni jos yksi se petti,
niin uskoin ma uutehen;
mut unista kauneista kaunein
olit tyttö ja - viimeinen.

*

Minä luulin sun siksi aamuksi,
jona helposti herätä voisin,
minä uskoin sun siksi illaksi,
jona iloisna uinuva oisin.

Minä uneksin jouluni joutuneen
kera kuusien, kynttilöiden,
minä luulin haamujen haihtuneen
ja mennehen metsä-öiden.

Ja luulin jo, ett' olin ihminen,
en ainainen uneksija,
ja luulin jo, ett? olin onnellinen -
en onnen vain runoilija.

*

Kas, ihminen suree ja iloitsee
ja ihminen tuntee ja elää.
Mut laulaja kulkee ja kuuntelee
ja sen korvissa kantelet helää.

Ne helkkyvät, helkkyvät päivät ja yöt,
ne kaikuvat kaukaa, niin kaukaa.
Ja laulaja kulkee ja kuuntelee
ja laulaja kuulee ja - laulaa.
81.

Kun yksi rehkii ja yksi raataa
ja kaikki repii ja kaikki kaataa,
kun yksi kantaa ja kaikki sortaa,
kun yksi muuraa ja kaikki murtaa
ja yks se anteheks antaa vaan -
niin minne yksi se joutuukaan?
82. LINTU

Lens lintunen mökkini lasille
ja lauloi kaunihisti.
Moni otti kiinni sen lintusen
ja sen vangiks häkkihin pisti.

Minä annan sen laulaa lasilla vain
ja käyskellä kädelläni,
minä syöttelen pieniä muruja sille,
mut syöttelen sydäntäni.

Moni sulki sen lintusen häkkihin
ja sen suuhun ryyniä pisti.
Mut eipä se sitten laulakaan
niin kuoleman-kaunihisti.
83.

Minust' on kuin kuulisin vasta
nyt linnunlaulun ja muun,
kuin näkisin vasta nyt taivaan
ja taivaalla tähdet ja kuun.

On ilmassa luomisen aamu.
Maa kylpevi kasteessaan.
Veden päällä on Herran henki
ja päivä on päällä maan.

Minust' on kuin oltais me yksin,
ens ihmiset elämän tään,
ja kesyjä ois pedot korven
ja tulis ja työntäis pään,

ja me karhuja siliteltäisi,
salon hirvejä hyväiltäis,
ja yötämme vartioimaan
jalopeurat ympäri jäis.
84. LAULU KEVÄTTALVELLA
(Gustaf Fröding)

"Sula jääni,
suo
mun vieriä, virrata vapaana",
näin keväälle huokasi talvi.

"Kenties, jos päivän on tahto niin,
me vuotamme kai vielä viikon, kaks,
kenties, kenties", kevät lauloi.
85. LEMMENLAULU
(Gustaf Fröding)

Minä rahalla rakkautta ostin,
kun muuten ma saanut en.
Soi kauniisti kantelo sentään,
soi kiitosta rakkauden!

Uni kaunis, vaikka vain unta,
oli kaunis se kuitenkin,
ja Eeden on sillekin Eeden,
ken jätti jo Eedenin.
86. SEN VASTA MA NAISEKSI SANOISIN

Sen vasta ma naiseksi sanoisin,
joka temppelit tyhjät täyttäis,
joka henkeni, ruumiini vallitseis -
ja ei valtaansa väärin käyttäis,
joka ei olis kissa ja ei olis hiiri
ja ei olis tuuli ja ei tuuliviiri
ja ei olis orja, ei herrakaan,
mut ystävä armas vaan.

Ja sen vasta naiseksi sanoisin,
joka olisi hellä ja hyvä,
joka läikkyä niinkuin lähde vois,
mut sentään ois meri syvä,
jonka rinnassa ainainen aarnio oisi,
mut ei sitä kaupaten esille toisi,
vaan hakea antais mun silmät kiin' -
eikä suuttuis, jos löytäisin.

Niin kämmenin häntä mä kantaisin
ja hälle mä heikko oisin
ja ilkkuis hän ei minun heikkouttain -
taas muille ma oisin toisin!
niin hälle mä tarjoisin riemuni tarhat
ja hälle mä itkisin itkuni parhaat
ja laulaisin lauluni ujoimmat,
pojan tuntehet punastuvat.

Näät luulenpa, siellä mun sisälläin
oli jossakin kaunis kuva,
vaikk' on se nyt tomun peitossa -
oli puhdas ja punastuva.
Ja tähdistä olen minä lukenut illoin,
että puhdas lempi jos tulisi milloin
ja pölyn sen päältä jos puhaltais,
kuva vieläkin värinsä sais.

Mut ei, ei! Tähdet on tähtiä
ja tähdet niin pahasti vilkkuu,
ja ei, ei, tytöt on tyttöjä
ja tytöt niin pahasti ilkkuu.
Hyvä kaikki niin kauvan kuin näyttelet yhä,
mut näytäpäs kerran se pyhä, se pyhä,
niin kissan mi-au heti kuulet sä -
tai lampahan bä-ä-ä!
87.

Minä uneksin kahdesta koivusta,
yli virran jotk' kasvoi yhteen,
ja unta ma näin, että keväuä kaks
saman antoi sadon ja lyhteen.

Sinä taidatko unia arvata?
Jos et, niin anna olla!
Mut jos sen tahdot sa selvittää,
se selvitä suutelolla!
88. ALPPIRUUSU

En takaisin muuta ma tahdokaan,
mut anna mun ylpeyteni,
mun alppiruusuni ainoa
ja ainoa aarteheni.

Se köyhän ol' leipä ja köyhän turva
ja ystävä yksinäisen.
Sen henkeni kaupalla poimituks
sain vuorilta elämän jäisen.

Suon kaiken ma muun, suon kauneuden
ja laulun ja lemmen sulle,
mut se oli mun, minun yksin vain
ja anna se jälleen mulle!
89. AINO-NEITI

Joukolan joen suulla sinisorsa sousi,
nurmen kanssa nukahti ja päivän kera nousi.
Kenpä, kenpä joella Joukolan nyt soutaa?

Veli nuori veikaten vieri ulapalla;
sisko asui enimmäkseen emon siiven alla.
Kenpä, kenpä joella Joukolan nyt soutaa?

Veli nuori taistelohon vaati vankempansa,
lunnahiksi lupas Aino-siskon armahansa.
Kenpä, kenpä joella Joukolan nyt soutaa?

Päivä laski, lummekukka sydämensä sulki.
Wäinö vanha kosimahan neittä nuorta kulki.
Kenpä, kenpä joella Joukolan nyt soutaa?

Sydän kielsi, äiti käski - kumpaa tuli kuulta?
Raitoja hän rakasti ja lempi länsituulta.
Kenpä, kenpä joella Joukolan nyt soutaa?

Huojui heinä Joukolan joenrannan alla.
Impi itki argervo paaden pallealla.
Kenpä, kenpä joella Joukolan nyt soutaa?

Aamu koitti, niemen päässä karkeloivan keksi,
aallotarta kolme - Aino-neiti neljänneksi.
Murhe, murhe joella Joukolan nyt soutaa.

Raitoja hän rakasti ja pelkäs pohjatuulta.
Taisi lunta vanhan päässä talven lumeks luulta,
Murhe, murhe joella Joukolan nyt soutaa.
90. UNTA

Niin, niin, niin, untahan kaikki on tää,
mut kaunista, kaunista unta.
Sua lemmin ja kaipaan ja kaihoan kuin
syys-tantere talven lunta.

Minä tahdon sulkea silmäni
ja uskoa unta syvää.
Olen uskonut paljonhan elämässäin,
joka ollut ei näinkään hyvää.

Mitä huolin, jos huomenna jällehen on
maa musta ja murheessa kuusi -
tai ellen ma syksyhyn heräiskään,
vaan eessäni ois kevät uusi?
91. SYDÄMEN KEPPONEN

Minä syömeni hautahan heitin
ja haudan ma kukkasin peitin,
ett' ihmiset katseli ihastuin -
mut arvatkaa, miten vihastuin,
kun sydämen itsensä ilolla tässä
näin omaa hautaansa imehtimässä.

92.
REKILAULU
taikka yksi surullinen tarina pappilan Mantasta
ja Hallin Jannen uusista kulkusista

Hei, Hallin Jannen varsa se juoksi sitä Kuoreveden jäätä
ja pappilan Mantan hiukset on kammattu kahdelle puolen päätä.

Hei, Hallin Janne on hampuusi ja mittaa maailman rantaa,
pappilan Manta se jupparöijyssä vieraille kahvia kantaa.

Hallin Janne se hoilottaa ja jalka on ulkona reestä,
pappilan Manta se punastua voi Hallin Jannenkin eestä.

Pappilan Manta se punastelee, kun Hallin Janne hoilaa:
"Ja et sinä turhassa istu tyttö, kun istut polvilla noilla!"

Pappilan Manta se katsehensa niin kauniisti alas luopi.
Hallin Janne se kaupungista ne kulkuset uudet tuopi.

Hei, Hallin Janne se ajelee sen Mantansa ikkunan alla.
Elämänlanka ja palsami kasvaa Mantan ikkunalla.

Hei, Hallin Janne se helistää niitä herrain kulkusia.
Pappilan Manta se kuuntelee ja vinkuvan luuli sian.

Hei, Hallin Janne se helistää ja vieno on Jannen vaski.
Pappilan Manta se purtilohon piimävelliä laski.

Hallin Janne se hoilottaa, että "tule sinä tyttö rekeen!"
Pappilan Manta se purtilon pistää Hallin Jannen eteen.

Silloin se katkesi palsamipuu ja Manta oli pahoillansa.
Janne se hoilasi: "kuinkapa lie sen elämänlangankin kanssa!"

Ja Hallin Janne se hoilottaa ja Hallin Janne se juopi.
Pappilan Manta se katsehensa niin kauniisti alas luopi.

Hallin Janne on hampuusi ja puistaa pullon kaulaa.
Ja toinen kun tulevi hoilottaja, niin sille hän laulun laulaa:

"Hei, rakkaus se on kuin palsamipuu ja laulu kuin
elämänlanka! -

Mut kukapa sen uskoi sen tytön pilkan niin kovasti
koskevankaan?"
93. TAAS KOTONA

Minä käyn kuni kyntäjä pellollaan
kodin rakkahan raunioita
ja muistelen muistoja lapsuuden,
kalaretkiä, karkeloita.

Minä käyn kuni kyntäjä pellollaan
sydän täynnä ja rinnassa rauha.
Taas mennyt on talvi ja tullut on
suvi uusi ja lämmin ja lauha.

Taas tahdon ma alkaa uudestaan,
taas tahdon ma kerran koittaa,
en tahdo ma taistossa kaatua vaan,
vaan tahdon ma seista ja voittaa!

Minä käyn kuni kylväjä pellollaan
kodin kankailla, karjateillä,
ja toukoja uusien toiveiden
minä kastelen kyyneleillä.
94.

Kai useinkin tyhjältä, tyhmältä
niin tunnuin ma mielestäsi,
kun vaieten, ilman aatteita,
minä istuin sun vierelläsi.

Elä tuota, oi impeni, ihmettele!
Oli mullakin aatteita ennen,
oli aatteita antaa sullekin,
oli antaa tullen ja mennen.

Nyt on mulla aatos yksi vaan.
Kuka yhden on seurassa aina,
se tyhmistyy, vaikk' aatos se ois
itse taivahan Luojalta laina.

Nyt on mulla aatos yksi vaan.
Ja mitäpä puhuisin minä,
kun sitä et aatosta kuitenkaan
minun lausua sallis sinä.
95. VUORILLA KULKEVAT SUURET TUULET

Vuorilla kulkevat suuret tuulet,
vuorilla lehdet ne lepattaa,
vuorilla tuulevi, vaikka jo hiljaa
nukkui laakso ja metsä ja maa.

Vuorilla lentävät suuret linnut,
vuorilla kotkat ne kaartelee,
vuorilla valvotahan, vaikka ammoin
nukkui laakso jo lauluineen.

Vuorilla valvovat suuret surut,
vuorilla sankarit sotaa käy,
vuorilla taistellaan, vaikka laakson
pirteistä ei tulen pilkettä näy.
96.

Kunis kukkivat kanervat kankahan
ja vehreä rannan on raita,
sinis vapaana keikkuos tyttöni vaan
ja impenä iloitse maita.

Mut puolat kun palolla punertuu
ja muuraimet mäkien luota,
niin silloin, tyttöni vienosuu,
ole varoillas sekä vuota!
97. PIENI BALLAADI

Honka se humisi ikkunan alla,
tyttö oli ikkunassa.
"Minkähän lienevi tuulen teillä
kultani kulkemassa?"

Tuulet ne honkoa huojutteli,
sulhoa suuret surut.
"Kenenhän pitkiä peijaita nyt
ulvovat tuulien urut?"

Hongan katkasi suuret tuulet,
tyttösen katkas kaipuu.
Sulhanen mailla vierahilla
vaeltaa ja vaipuu.
98.

Ne veivät multa mun iloni,
nyt tahtovat surunkin viedä:
"Sull' ei ole oikeutta surra, ei,
ja nuori sa oot, se tiedä!"

Ne syöksevät puukon sydämeen,
ne pistävät silmähän okaan,
ja sanovat: "Et sinä sortua saa
ja et saa vaipua lokaan!"

Ei, elkää peljätkö! Murru ma en.
Se onni ois liian suuri.
Eikä se lokahan vaivu se,
joka loasta nousevi juuri.

Se seisovi vaan kuin korvenpuu
ja se hiljaa puuksi puutuu,
sen kuori hiljaa kivettyy
ja sydän luuksi luutuu.

Ovat menneet ne ajat, kun pässinpäät
vielä voivat muureja murtaa.
Ne nyt vaan saumoja lujittaa
ja tuntehet vienot turtaa.
99.

Tän yön me tahdomme tanssia,
puun tiedän mä nummella tuolla,
sen ympäri hyvä on hyppiä
ja sen oksahan kaunis kuolla.

Se puu on suuri ja korkea
kuin taivaalla ukkosen lonka.
Sen puun sen totta sa tunnet myös -
se on mun murheeni honka.

Se puu se huokaa ja humisee,
se puu se suree ja soutaa.
Elä vapise, tyttöni valkoinen,
se vaan meitä tanssihin noutaa!
100. RASKAALLA HETKELLÄ

Maailma kulkevi kulkuaan.
Hanki jo paksulta peittää maan
ja kesä on jo keikkuen mennyt.
Minun mieleni on kuin talvinen kuu-
tamo-yö,
niin kylmä, niin kirkas ja rintani lyö,
kuin muistoja murskaten nyt.

Hanki jo paksulta peittää maan.
Ihmiset ne uurtavat kukin alallaan
ja ystävill' on ylimpänä hyöty.
Ol' liian avo sydämein, sen suljen ma
työss', -
ja lapsesta mieheksi vartutaan myös,
vaikk' kauvan on leikkiä Iyöty.

Maailma kulkevi kulkuaan.
Hyve ynnä usko ovat unelmia vaan
ja savua jo miehen sana lie nyt.
Sen kaiken tiesin ammoin ja senhän
kaikki ties.
Mut sinust' että myös mulle tulis viha-
mies,
sit' en ma viljon ystävä tiennyt.
101. LAULAJAN LAULU

En, enhän muuta ma tahdokaan
kuin laulaa, laulaa, niin laulaa,
kun laulut mun helkkyvät rinnassain
ja pyrkivät pitkin kaulaa.

Mitä voin minä sille, jos maailma
vain mulle se virsinä helkkää,
jos rytmejä on ilot ihmisten
ja surut on sointua pelkkää.

Ja minkä mä taidan, jos elämä tää
vain mulle on suuri runo,
mihin saimme me Luojalta langat vaan
ja Luojalta käskyn: puno!

Me punomme kehdosta hautahan,
me punomme, puramme jälleen,
kunis laulumme kuolema katkaisee
ja sen viemme me virittäjälleen.

Kuka viepi viisahan päätelmän,
kuka piirteli pilkkataulun,
kenen pivoss' on pieniä runoja vaan,
kenen kädessä sankarilaulu.

Mut olkoon se tunnelma, kompa vaan
tai miehen mietelmä syvä,
runot kaikki Luojalle kelpaavat,
jos runo on muuten hyvä.

Ei huoli hän siitä, jos jossakin
ei yhtynyt tahto ja voima,
kun tahto vaan oli oikea
ja aattehen aateloima.

Ja katso hän ei, jos kompastuit
sinä joskus riimien kiviin -
kun loppu se oikein sointuvi vaan,
ei kulje hän rivistä riviin.

Oi, auttaos Luojani sointumaan,
mun lauluni loppu hyvin!
Oi, auttaos yhtenä heilumaan
mun lauluni latva ja tyvi!

Me laulamme kehdosta hautahan.
Kuink' kauvan, tiedä me emme.
Paras aina ois sointunsa sommittaa
kuin oisi se viimeisemme.

Runon hyvän jos mistä sen katkaisee,
niin runo on sentään runo -
näin ystävä aina sa yhdeks puuks
ne sielusi säikeet puno!

** AJAN AALLOILTA
(runokokoelma (1899) Porvoo)
PÄIVÄN POIKA

Oi, kuulkatte, kuinka se sykkäilee
tämä maa ja sen musta multa!
Oi, kuulkatte ääntä, mi kuiskailee
joka pellolta perkatulta!
Se ääni on suuri ja kaunis ja pyhä,
se ääni on kansamme kalleus yhä,
se kutsuvi työhön ja taistelohon
ja kauvan jo kutsunut on.

Se on kansamme voima, mi kaikki voi,
kun suru oli leipänä Suomen,
se on kansamme henki, mi kaikki loi,
kun luotihin Suomen huomen;
se liikkuvi laineilla tuhanten vetten,
se kaikuvi kielistä kanteletten,
se lehdossa helkkää, se laaksossa soi,
sitä laps emon maidossa joi.

Se hetkeksi kohota pinnalta maan
voi kylmiä ilmoja pakoon,
mut siellä se voimia kokoo vaan
ja siellä se kasvaa ja sakoo,
ja kun sen on aika, se Ukkona soipi
ja sateena, tuulena tulla se voipi
ja lakaista laaksot ja virrat ja maan.
Koska, koska sen nähdä mä saan?

Koska saan minä nähdä Suomeni tään
yheks, suureksi yhdistäyvän?
Koska uskonsa voimalla nuorten mä nään
ajan aaltoja astuen käyvän?
Koska nään minä nousevan kansani rinnan,
lapset yhdessä leikkivän töllin ja linnan,
koska nään minä saapuvan sankarin sen,
josta unta mä uinailen?

Kun tyhmyys ja raakuus raukaisi maan,
niin häntä, häntä mä uotin,
ja unelmat muut jos ne murtui vaan,
niin häneen, häneen mä luotin,
olen uottanut häntä mä päivää ja yötä
ja paljon niin ollut jo hällä ois työtä,
mut häntä mä uskon ja uinailen
ja lakkaa laulamast' en.

Mut viikot ne vierii ja vuodet ne käy,
yhä kaikki on ennallansa.
Yhä ei minun unteni urhoa näy
ja mieroa kerjää kansa.
Missä viivyt sä mies? Vai oisko se unta,
vai oisko se mennehen talvista lunta,
kun uskon ma Suomeni suuruuteen
ja sen kuntohon, kantelehen?

Ei, ei! Mulla on joku rinnassain,
siell' on eräs ääni, mi puhuu
se uni ett'ei ole unta ain,
vaan kerran se huutaa ja huhuu,
minä tunnen sen suonissa, lihassa ja luissa,
minä kuulen sen tuulessa, ilmassa, puissa,
näen silmissä nuorten sen liekehtivän:
Hän on saapuva, sankari hän!

Hänen nimens' on päivä ja kansan koi
ja hän Suomemme suureksi nostaa;
hän maammonsa mahlat palkita voi
ja taattonsa kohlut kostaa.
Hän saapuva on kuni Väinämö uusi
ja sen laulun on kuuleva koivu ja kuusi
ja Vellamon neiet ja metsä ja maa,
yli aaltojen, aikojen taa.

Mitä meistä! Me kaikki soitamme
vain kannelta katajaista.
Se taide, joka ei hymyile,
se ei ole taivahaista.
Hän soittonsa koivusta soreasta vuolee,
hän riemuten elää ja riemuten kuolee,
häntä kantavi kämmenin kansa ja maa,
hän kukkia antaa ja saa.

Tämä aika on aikoja etsinnän
ja aikoja valmistuksen,
mut suurena silloin kuin saapuvi hän
lyö aika sen lupauksen,
jonk' antoi meille jo taivahan Herra,
kun tänne hän kansamme johdatti kerran
läpi myrskyjen, tundrojen, tuulien,
tuhatjärvien rannoillen.

Oi, kuulkatte, kuinka se sykkäilee
tämä maa ja sen musta multa!
Oi, kuulkatte ääntä, mi kuiskailee
joka pellolta perkatulta!
Oi, nähkää sen kukkivat kummut ja saaret
ja nähkää sen aalloissa taivahan kaaret
ja vierivät virrat ja vehreä maa -
oi, nähkätte syntymämaa!

Se kansa, mi tänne ohjattiin,
se ei ole hukkahan luotu;
se kansa luotu on suurempiin,
kelle kerran on maa tämä suotu;
se luotihin kansaksi kantelon, laulun,
ja kansaksi kauneuden, taltan ja taulun,
ja kansaksi nousevan taitehen sen,
jonka kuulemme kuiskehen.

Vuossata on jällehen vierähtänyt
ja meriltä uusilta tuulee.
Käy ajassa uusia aatteita nyt,
ja kellä on korvat, se kuulee,
se kuulevi puissa mahlojen juoksun,
se tuntevi ilmassa ihanan tuoksun,
mi kevättä kertoo ja ennustaa -
oi, kuuntele syntymämaa!

Oi, kuuntele korvin avoimin
ja aattele täysin aattein,
oi, pukeu paitoihin puhtaihin
ja valmistu juhlavaattein!
Sun koittava, kansa, on sunnuntaisi -
ja koittaa kyllä se kohta jo saisi,
olet tarpeheks kyynelin kylpenyt.
Hymyhuulinen olkosi nyt!

Luo silmäsi laajalti ympäri maan,
katso kauvaksi läntehen, itään!
Katso, maa on vaiti ja odottaa,
aika seisoo ja lippua pitää:
Ken tohtivi temmata vuossadan vaatteen?
ken tohtivi nostaa nousevan aatteen
ja korkeella kantaa ja lennättää?
Nous Suomeni! pystyhyn pää!

Nouse Suomeni suurena, rynnistäin,
nouse vaaroilta, vaarojen alta,
nouse rannoilta järvien siintäväin,
sinä sinisten toivojen valta,
luo päältäsi pienten riitojen riehu
ja kasva ja kansojen lippuna liehu
ja näytä, mit' täällä pienikin voi,
kun suurta se unelmoi!

Näe unta kansojen keväästä
ja auringosta, mi koittaa,
näe unta uusista hyveistä
ja rakkaudesta, mi voittaa,
näe unta, ett' tieto on voima ja pyhä,
mut voimankin yllä on hyvyys yhä
ja valo on valta, mi velvoittaa -
näe unia suuria maa!

Eri lahjoja meille Luojamme soi,
kuka enemmän sai, kuka vähän,
mut kaikki tok' olla hyviä voi
ja yhtyä lempimähän.
Ja muita jos enemp' on yhdelle suotu,
se yksi muiden on iloksi luotu
ja avuksi veljien heikompain.
Ole hyvä, oi kansani ain!

Ole hyvä, älä vastahan ärjäise,
kun orpo pirttihis astuu!
Ole hyvä! Ja hymyllä lohduta se,
kenen silmät kyynelin kastuu!
Ei leivästä yksin vaimene suru,
vaan antaos rikkaasta riemustas muru,
vie joukkohon lastesi leikkiväin!
Oman riemus sa lisäät näin.

Se ilo mi kasvavi murheesta,
se yksin on oikea täällä
ja ethän kansani kallis sa
ole kulkenut kukkien päällä,
mut niin jos sa kestät onnesi uuden,
kuin kestit sa murheen ja onnettomuuden,
niin olet sä kansa, mi kaikki voi.
Älä horju, Suomeni oi!

*

Mut viikot ne vierii ja vuodet ne käy,
yhä kaikki on ennallansa.
Yhä ei minun unteni urhoa näy,
ja mieroa kerjää kansa.
Mut vaikka me vuotamme tuhannen vuotta,
niin vuottanehet me emme ole suotta,
kuin oikein, oikein me vuotamme vaan, -
hän vaikka ei saapuiskaan.

Mut ei! Meillä on joku rinnassa ain,
siell' on eräs ääni, mi puhuu
se uni ett' ei ole unta vain,
vaan kerran se huutaa ja huhuu;
sen tunnemme suonissa, lihassa ja luissa,
se kuuluvi tuulessa, ilmassa, puissa
ja nuorten se silmissä salamoi:
On saapuva Suomeni koi.
KUOLLUT ÄITI

Äiti on kuollut,
lapset leipeä anelee,
sammui töllistä lämmin liesi,
hongat raskaasti humisee.

Tyhjä on tölli,
lapset katsovat lattiaan:
Tänne jäädäkö, vaiko mennä
kauvas korpehen kuolemaan?

Ulvovi hukka,
tähdet kirkkaasti kimmeltää.
Ellös katsele kaunis tähti
ihmis-erämaan elämää!

Elämä on synkkä,
saati lapselle torpparin;
rikas vannoo ja rikas pettää,
viepi viimeisen rovonkin.

Tuima on tuuli,
hovinherra vei viljat, puut.
Äiti kylmähän kuoli äsken,
jätti jälkeensä tyhjät suut.

Loppui jo leikki,
lapset toistansa katselee,
lapset päivässä enemp' oppii
kuin ennen vuotehen kymmeneen.
SYNTYSANAT
(Lausuttu ensi kerran Suomen Kaunokirjailijaliiton perustavassa kokouksessa 10 p. Iokak. 1897.)

Me tiedämme, miksi me yhdyttiin,
kädet liittohon vankkaan luotiin,
me tiedämme, miksi me riemuittiin,
miks huuto se raikkaasti raikui niin,
kun juhlamme maljoa juotiin.

Me tiedämme, mikä se yhtehen
nyt tuonut on vanhat ja nuoret,
mitä kertovat keijuset toiveiden,
me tiedämme voimamme, tunnemme sen
ja seisomme niinkuin vuoret.

Mut sydän jos kellä se sylkähtäis
punan nostaen poskipäille
ja kyynel jos silmähän vierähtäis
ja vieras sen näkis ja kysähtäis,
me vakaasti vastaamme näille:

Me tahdoimme koota tarmomme,
kevätvoimamme yhtehen kerran,
ja ennen taistoa tahdoimme
me laskea, kuinka on laaja se
ja miehiä minkä on verran.

Me tahdoimme kuulla kaikuvan
oman kielemme korkealla,
Suomen toukohon, toivohon luotettavan,
Suomen voimasta viljoa vuotettavan,
johon pysty ei harmaja halla.

Me olemme lapsia oman maan
ja kansamme kallihin juurta,
se meitä on heijannut helmassaan,
sen luotamme päivähän valkenevaan,
me uskomme Suomea suurta.

Me uskomme Suomemme suuruuteen
yli maiden ja merten muiden,
sen tieteeseen, sen taiteeseen,
sen lauluhun, kuntohon, kantelehen
ja humuun sen honkapuiden.

Sen uskon sen taistossa sankari ties
tulen suihkeena suontensa päissä,
sitä laulavi laps, sitä haastavi mies,
se on pontemme pohja ja leimumme lies,
se on voimamme vastasäissä.

Niin, veikkoset, sepä se yhtehen
nyt tuonut on vanhat ja nuoret,
sitä kertovat keijuset toiveiden,
me tiedämme voimamme, tunnemme sen
ja seisomme niinkuin vuoret.

HENRIK IBSEN
20.3.1828-20.3.1898

Aina kun häntä mä aattelen,
niin aattelen suurta vuorta,
min huippu on lunta ja jäätä vaan,
mut juuri nurmea nuorta.

Ja vuori hän onkin, hän sankari on -
ja niitä on Norjassa monta -
mut yhtään ei niin ylpeää,
niin vankkaa, vaappumatonta.

Hän seisovi niinkuin Dovrefjeld
ja katsovi kääpiö-aikaa,
ja kansa se kertovi kammoksuin,
että vuoressa siinä on taikaa.

Se vuori se heimoa hiisien on,
on jättien juurta ja helmaa,
se kutsuvi Alppeja kummikseen
ja serkukseen Sulitelmaa.

Ei aina se vanha Dovrefjeld
ole ollut jäätä ja lunta.
Sen sydän on ollut nuori ja hellä
ja sykkinyt suurta unta.

Se tahtonut nousta on taivaaseen,
mut pilvihin tuskin pääsi,
kun Luoja jo rohkean rankaisi
ja lämpimän lumeksi sääsi.

Nyt lumessa seisovi Dovren ukko,
on seisonut vuosia monta,
niin pitkää, kylmää ja kaameaa,
niin yöllistä, ilotonta.

Elä astu veikaten vuoren luo,
kun aika on ankara tällä,
se puhuvi vaan lumivyöryillä
ja ukkosen jylinällä.

Mut välistä, laaksossa lauletaan,
kun ilta se hämärtäypi,
niin tuolla vanhassa vuoressa
niin kummat kuiskehet käypi.

Ja on kuin lapset ne laulaisi,
suvituulet tuutisi viljaa,
ja on kuin liikkuisi Dovrefjeld -
taas sitten kaikki on hiljaa.

Ja kansa se laulavi lauluaan
ja laulu on laakson kukka.
Mut lumessa seisovi Dovrefjeld
ja lumessa Dovren on tukka.
VANKI

Viel' onko se ruoho vihreää
mun koppini ulkopuolla,
oi, vieläkö lainehet sinertää
ja vieläkö lintuset visertää
kuin ennen, kun lauloin tuolla?
Tuo, ihmiset oi, mulle virkkakaa!

Viel' onko se elämä ennallaan
mun koppini ulkopuolla,
viel' onko se elossa onni maan,
sitä vieläkö ihmiset ajaa vaan
kuin ennen, kun ajelin tuolla?
Tuo, ihmiset oi, mulle virkkakaa!

Viel' ovatko nuoret ne nuoria
mun koppini ulkopuolla
ja vieläkö maass' on vuoria
ja tahtooko vielä ne taistella
kuin ennen, kun taistelin tuolla?
Tuo, ihmiset oi, mulle virkkakaa!

Ne vieläkö uskovat, toivovat
mun koppini ulkopuolla
ja vieläkö elää unelmat
ja vieläkö liput ne liehuvat
kuin ennen, kun uneksin tuolla?
Tuo, ihmiset oi, mulle virkkakaa!

Kaikk' onhan se kaunista, kauniimpaa
kuin ennen ulkona tuolla?
Ja vangin tyrmä se valkeaa
ja siintää taivas ja kukkii maa
mun koppini sisäpuolla.
Ja vangin kantelo kajahtaa.

Soi, helise kantele vapauden,
soi heille ulkona tuolla,
punat nosta poskihin nuorien,
sytä uskoa sankarisydänten
unen kaunihin eestä kuolla! -
Jos kaikki vielä on ennallaan.

Mut miksi on kaikki niin hiljaisaa
mun koppini ulkopuolla?
Miks kuule en orhien hirnuntaa?
Vai oliko kaikki se unta vaan?
Niin aika on vangin kuolla -
ja vaieta vangin kanteleen.
TIEDON TULTUA Z. TOPELIUKSEN KUOLEMASTA

Läksi lintu kotivaaran alta,
koivu kaatui lahden rantamalta,
jonka alla torpan lapset leikki,
jota kuuli Maija, Liisa, Heikki.

Lintu lauloi kaukomaailmasta,
koivu kuiski kultataivahasta,
töllit avartui ja kuvat kulki,
sydän nuori kaikki sisääns' sulki.

Ken nyt laulaa töllin lapsosille,
ken nyt kuiskii salon kuuleville?
Vaan jos koivu kaatui, lintu lähti,
elää koivun päällä koiton tähti.

Elää ehtootähti armahainen,
tähti ihmisyyden ihanainen,
tähti ihanteiden, innostuksen -
elää tähti Zachris Topeliuksen.
HYMNI Z. TOPELIUKSEN HAUDALLA

Nukkuos alla
kukkaisen kunnahan,
nukkuos niinkuin
helmassa äidin armaan.
Helppo on maata
päivätyön tehneen.
Rauha on palkka
raatajan parhain.

Kuolema kulkee,
kaatuvi kukka, puu.
Kansansa helmaan
kaatuvi kansan urho,
Nukkuos jälkeen
päivätyön pitkän,
nukkuos, lämmin
on helma Suomen.
KARL A. TAVASTSTJERNA

Ylös laulajat nuoren Suomen!
Lasit täyteen ja hiljaisuus!
Karl Augustin maljan me juomme,
me Suomi nuori ja uus.

Ei käyttänyt Väinön hän kieltä,
mut hän oli meidän mies,
ja hän oli mestari meille,
mi leimuta, lempiä ties.

Hän rakasti rantoja niitä,
joilla kehtomme keinunut on.
Hän tunsi Kuusamon tuskat
ja tuntehet Uramon.

Lakit päästä laulajat Suomen!
Lasit täyteen ja hiljaisuus!
Ma pelkään, se kauvemmin kestää
kuin uskovi polvi uus.

Hän oli niin hieno ja lämmin,
hän oli niin meidän mies.
Karl Augustin maljan me juomme.
Hän leimuta, lempiä ties.
NUORTEN LAULU

Pois alta nyt heikot ja horjuvat, hei,
nyt vallat on vaeltamassa,
jos kuljeta kultaisin kannuksin ei,
punaviitassa, purppurassa.

Te kuulitte: aateli velvoittaa! -
me uskomme oppia uutta
ja vannomme: nuoruus se velvoittaa,
sillä nuoruus on aateluutta.

Niin kauas kuin aurinko aamuinen
sen kulkevi sankarisarjat,
ja porteilla Pohjolan hallaisen
sen heiluvi ratsujen harjat.

Joka töllissä henkemme heimoa on -
joka kerkässä kevään juuri -
mut aateliskirjamme antanut on
sinitaivahan taatto suuri.

Hän kirjoitti nuorihin rintoihin
tulikirjat ne säihkyvät, soivat,
jotka käskevät aateli-aatteihin,
töille sankarien salamoivat.

Ja se veri, joka poskilla ruskottaa,
joka valmis on vaahtopäihin,
sepä toimihin suurihin velvoittaa,
eturintahan, riehusäihin.

Se soittavi ilmoja soutamahan
pois arkihuolien alta,
se vaativi kaikkea katsomahan
yli kuohujen, korkealta.

Niinpä nouskame kerran, me vartio maan,
me vankat, me vapaat, me nuoret,
pikku pyyteet me heitämme heikoille vaan,
sillä kotkien koti on vuoret.

Niinpä nouskame juhlahan sunnuntain,
suvitaivahan hiljaisuuteen,
maan povesta me nouskame ponnahtain
kuin kukkaset kesähän uuteen.

Ja kohtapa korpi se toukoa tois,
kävis laaksossa laulujen taika -
se nousu mun kansani nousua ois,
ois Suomeni sankari-aika.
MATTI MYöHÄNEN GLADSTONEN HAUDALLA

Kansat muut jo muistostansa haudan oli heittäneet,
seppeleillä, kukkavöillä kummun pyhän peittäneet,
jonka alla untaan uinuu vuosisadan sankari,
heikon turva, pöyhkän pelko, aatteen urho ankarin.

Oli viikot vierinehet, kulkenehet kesäkuut,
omiss' arkiaskareissaan taasen toimi kansat muut;
liian kauvan olikin jo peijaat suuret kestäneet,
ihanteilla ikuisilla arkitöitä estäneet.

Kansat tarttui toimihinsa. Arki kulki kulkuaan.
Mikä tuumi tullejansa, kuka kauppaliittojaan.
Mutta taivaan rantehilla meri jyskää, salamoi,
siellä ajan sankarille suuret kuolinkellot soi.

Siellä aallot miestä ahmaa, tykit tulta tuiskuttaa,
siellä surman suuret henget punahunnuin huiskuttaa,
siellä voittaa voima yksin, voita aate, armo ei -
siellä saalis taattu, tietty myös on korppikotkillei.

Haiskahtaa jo raadon haju. Herää hukat hiipimään,
hurme lämmin löyhkähtääpi, korpit koittaa siipiään,
liikkumaan saa laivalinnat, asepajat paukahtaa,
mesikielin, korpinmielin koht' on koko mannermaa.

Silloin kaukaa pohjan päältä haaksi merta halkoilee,
kokan kääten koillisesta pursi pieni palkoilee,
juoksee kautta Juutinrauman, suuntaa saareen Brittien,
astuu rantaan aimo ukko, maalle Matti Myöhänen.

Kuuta kaksi matkaa tätä miettinyt ol' mielessään,
kunnes sai hän lähteneeksi kesken kesäkiireitään,
tahtoi hänkin, vaikka myöhään, päästä urhon peijaisiin,
josta suuret Suomen lehdet kertoi kaunihisti niin.

"Taisin vähän myöhästyä", tuumi ukko tultuaan,
"mut ois mulla muassani pieni seppel Suomenmaan,
senpä sulle Suomen immet valkosormin solmivat;
seppeleess' on Suomen kukat, kanervat ja puolukat.

Terve sulle tervashonka, terve saaren suora puu!
sua muistellessa taasen murheet pienet unhottuu,
unhottuvat kotihuolet enkä muista muuta kuin
sankarin, mi vapautta täytti töin ja saarnas suin.

Saarnas sanaa ihmisyyden, puhui puolta heikkojen,
uskoi elin-unelmahan kaikkein pienten kansojen,
uskoi että pienellekin kaikuu käsky Jumalan:
kasva, kartu, marjat omat kanna iloks maailman!

Pieni vain on pienen onni. Hälle on se suuri vaan,
sit' ei vaihda orjan silkkiin eikä kultaan, kunniaan,
vapaus se köyhällekin kultaa kallihimpi on,
siitä taistella hän tahtoo viime hengenvetohon.

Vapahasti taivaan tuulet hongikoissa hohisee,
vapahasti valtamerten aallot aavat kohisee,
vapahasti lintu laulaa, ruoho kasvaa, lehto soi -
ihminenkö yksin ilman vapautta kasvaa voi?

Näin sa kysyit, jalo vanhus. Siitä sua kiitämme,
siitä sua seppelöimme, kaikki pienet kansat me.
Mutta parhaan kiitoksemme tuomme sulle toimin, töin,
tuomme tietein, tuomme taitein, tuomme laulun laaker'vöin."

Näin se puhui Suomen Matti, puhui rinnan pohjastaan.
Kaunihisti urhon haudan kaarsi seppel Suomenmaan.
Seppeleess' on Suomen kukat, kanervat ja puolukat,
jotka kestää kauvan, kauvan, kun jo ruusut kuihtuvat.

Mutta taivaan rantehilla meri jyskää, salamoi,
siellä ajan sankarille suuret kuolinkellot soi,
siellä aallot miestä ahmaa, tykit tulta tuiskuttaa,
siellä surman suuret henget punahunnuin huiskuttaa.

Haiskahtaa jo raadon haju. Herää hukat hiipimään,
hurme lämmin löyhkähtääpi, korpit koittaa siipiään,
liikkumaan saa laivalinnat, asepajat paukahtaa,
korpinmielin koikkumassa on jo koko mannermaa.

Suomen Matti seisoo, katsoo. Ihan niinkuin itsestään
kääntyy mieli Pohjolahan, maahan pieneen kääntyy pää.
Näkyy pilvi kodin päältä, uhkaa Ukko päällä veen; -
Ja hän hiljaa kädet risti vielä viime rukoukseen:

"Herra suojaa Suomenmaata! Kevättouot tehty on,
oras hento heilimöipi, anna paistaa auringon!
Tyytyväisnä työtä teemme, maata pientä raadamme.
Kun sen tehdä rauhass' saamme, emme muuta pyydä me.

Taasen Suomen taivahalla pilvet mustat kulkevat,
taasen oudot aavistukset miesten mieltä sulkevat.
Mutta Suomen mies se turvaa turvahansa entiseen,
sanaan Suuriruhtinaansa, lakihin ja oikeuteen.

Herra, suojaa Suomen rauha! Aik' on paha, levoton.
Kotkain suurten taistellessa pääskyn onni pesäss' on.
Vaan jos vaaran tullen vaatii valtaistuin, kotilies,
varmaan silloin vankkumatta seisoo joka Suomen mies."

Kyynel kirkas silmän kasti. Matti pyyhkäs kyyneleen,
lykkäs purren lainehille, läksi kotimatkalleen.
Vaikka aalto vaahtoaapi, vaikka mylvii myrskysää,
rauhallisna Suomen Matti suurta merta viilettää.
(Berliini, toukok. - Helsinki, heinäk. 1898.)
SUOMEN VALTA
(Lausuttu ensi kerran Lomakurssilaisten juhlassa 19 p:nä elok. 1898.)
1. LAULAJAN ALKUSANAT

Kun tullut nyt Kalevan kansoa on
salin täydeltä koolle tähän,
niin aika nyt kantelon heikonkin ois
käydä ilmoja helisemähän.

Sanat vielä jos kuulevat laulajaa
ja aattehet miehen mieltä,
niin aika nyt kaikua kantelon ois
ja kaikua Kalevan kieltä.

Kas, soipa se kantele ennenkin,
ilo kaikui Kalevalassa,
kun Suomi suuria laulujaan
emon polvella lauleli lassa.

Soi silloin kun karhu ol' kaadettu
tai elo oli aitassansa,
tai silloin kun tupa oli tehtynä uusi
ja juhlien vihki sen kansa.

Meidän viljamme vielä se aaltoilee
Suomen suurilla vainioilla,
meidän tukkimme vielä ne virtailee
Suomen suurilla tukki-joilla.

Mut annahan vieriä vuoden ja kaks,
niin tuvanpa uuden me teemme
ja allapa orsien omien kerran
on kaikuva kanteleemme.

Suomen tiede sen tuulilta suojelee,
Suomen taide sen katot kaartaa
ja Suomen laulu sen lämmittää
ja sen satujen linnaksi saartaa.

Mut päivä kun illalla mailleen käy,
me istumme portahilla
ja katsomme kauas yli maan, yli veen
ja kulkua kesäisen illan.

Käsi poskella impyet unelmoi,
käsi kalvassa miehet nuoret,
ja unia suuria uneksitaan,
että hymyy harmajat vuoret.

Kun nuoret suurta unelmoi
ja miehet suurta toimii,
niin silloin Suomi on onnellinen
ja Suomen tarmo taimii.
2. OMA TUPA OMA LUPA

Pesänsä on peipollakin,
kontiollakin kotonsa -
ihminenkö ilman oisi?

On armas päänalainen,
sija muita sirkeämpi,
jalan neljän juoksevilla,
siiven kahden kantamilla -
ihminenkö ilman jäisi?

Pois meni merehen päivä
päivätyönsä tehtyänsä;
lehtohon levähti tuuli
päivän pitkän tuultuansa;
lintu pään pesähän laski
virren pitkän veettyänsä.
Ihminenkö yksin yössä
kulkisi koditta kurja,
kuikerrellen, kaikerrellen?

Hyvä on maata maaperässä
oman lieden lämpimällä,
vilut on patjat pehmeätkin
vilun vierahan tuvassa.
Kaunis on löyly katkuinenki
oman saunan orren alla;
kylmä on kyläinen kylpy,
vaikka haudot hajuvesillä.

Jo se on pätevä poika,
joll' on tyttö mielitietty,
toki se toista on uhempi,
kell' on kihlat kihlattuna;
vasta sen mieheksi sanoisin,
joka toi tytön omansa
oman lautsan laulajaksi,
oman ikkunan iloksi.

Lauloi lintunen lehossa,
helskytteli hietarinta:
Lauha on laulella emosen
oman kääryn kätkyellä,
hyvä on lapsen nauratella
oman karsinan olilla.
Ei ole tuvassa tuiskijata,
sanan vihaisen viskojata
naurun pitkän naurannalta.
Iso on tuvassa itse,
veli veistolastusilla,
nepä suuta suihkoavat,
hyrähtävät sanan hyväisen.

Kukkuipa käkeä kaksi
kahen puolen kirkonaidan:
Hyvä on raatajan levätä,
unta nähdä työ-urohon!
Pyhä on työmiehen perintö
oman kuusen kuuluvilla;
vieno on Jumalan vilja
oman aatran ohramaasta;
kului kulta, haihtui helmet,
hävis rikkahan hopeat,
ei kulu isän opetus,
joka on peltohon penätty
ja vaottu vainiohon.

Näitä ne isät opetti,
näin ne peltohon penäsi,
kynti kirjat auran kynsin,
vakoili sanat vakaiset:
Oma tupa oma lupa,
oma pelto oma perintö.
3. KAIU, KAIU KANSAN ÄÄNI!

Kauvan, kauvan koditonna olet vieno vierinyt,
Suomi armas, Suomi suuri - katso, kotis nousee nyt!
Katso, kuinka kansa nousee, kuinka lapses heräjää,
kuinka nuoret, vanhat, kaikki työhön kilvan kiirehtää.

Nouse, nouse Suomen pirtti, kasva valta Kalevan,
nosta harjas taivahalle, kurkihirtes kuulumaan!
Kodit lämpee, koulut liehtoo, syttyy, syttyy sydänmaa,
soinnahtaapi Suomen laulu, kansan ääni kajahtaa.

Kaiu, kaiu kansan ääni, kaiu huiluin, kantelein
helkä, helkä Suomen henki, yli maiden, manterein!
Kerro maille kaukaisille, mitä kansan lempi voi!
Katso, maille talven, hallan, näin se tarulinnan loi.

Lennä, lennä Suomen lempi, kulje siivin kultaisin,
istu köyhän ikkunoille, astu vallan vaunuihin,
lennä päivän perhosena, sytä päivä sydämeen
kanna viestit kallehimmat, viestit maasta taivaaseen!

Kerro, kerro Jumalalle taivahasen tultuas:
katso, min' oon kansan lempi, kansan hyvin kaitsemas,
katso, näin he rakastivat joka rantaa, kukkulaa,
jonka annoit Herra heille, - katso, suur' on Suomenmaa.

Katso, katso kaikkialta savut tyynet tupruaa,
laihot nuoret lainehtiipi, talot kauniit kangastaa,
kansa raitis, kansa vakaa alla pyhäin pihlajain
sulle veisaa kiitostansa, kaikuu kellot kumahtain.

Kiitos, kiitos Herra, että annoit armahaisen maan,
annoit kummut kukkarinnat, käet päälle kukkumaan,
vaarat siintää, järvet läikkyy, hongat hiljaa huminoi.
Kuulkaa, kuinka kansan ääni luonnon kanteleesta soi.

Kuulkaa, kuulkaa: Metsä kutsuu, meri viittoo, hymyää,
katso, min' oon Suomen maata, tullos tänne, tänne jää,
katso, min' oon Suomi-äitis, paina pääsi povellein,
tunne äitis rinnan tunnut, kuule kuiskeet sydämein.

Syki, syki Suomen rinta, kyllä poikas kuulevat,
huoju, huoju Suomen honka, Suomen lapset tulevat;
kodit lämpee, koulut liehtoo, syttyy, syttyy sydämet,
kajahtaapi kansan ääni, sointuu Suomen sävelet.
OLKOHON TAITEEMME NIIN KUIN TAMMI

Olkohon taiteemme niinkuin tammi,
tuuhealehtinen, lempeä puu,
olkohon niinkuin kartanon koivu,
varjoisa, vilpas, juurella jonka
maamiehen murheet unhottuu.

Olkohon taiteemme niinkuin meri,
syvä, mut päilyvä pinnaltaan,
olkohon niinkuin kunnahan lähde,
vuoresta tullut, vuoresta viepä,
kantava laaksohon kauneuttaan.

Olkohon taiteemme niinkuin taivas,
siintävä, soiluva, tähtinen, sees.
Olkohon niinkuin nouseva päivä
metsien päällä, järvien päällä,
kun sinä kaiutat kantelees.

Humise Suomeni taiteen tammi,
läiky Väinämön laulun vuo,
siintäös taivas, nouskosi päivä,
että sen riemulla kuulevi kansat,
riemulla kuulee ja rientävi luo.
ME KASVAMME

Me kasvamme kansana, nuorina.
Me nousemme Suomen
vuorina.
Me peitämme kukkasin kummut ja haat,
me kylvämme vehreiksi Väinölän maat,
tule, Väinö, niin tuoksussa tuomen
läpi lehtojes astua saat.

Me kasvamme Kalevan juuresta.
Me laulamme maasta
suuresta.
Me nostamme kansamme kunniaan,
yön valtoja vastahan taistelemaan,
ja peittävä ei petos, saasta
ole laaksoja laulujen maan.

Me voitamme virsin ja kantelein,
me kiistaamme taiteen
tanterein.
Ja tulkohon talvet ne tuiskuin ja jäin,
me seisomme vastassa seppelepäin,
me aitaamme aatteiden kaiteen
tuhatjärvien turvaksi näin.

Me olemme pikkunen kansa vaan.
Meit' tenhota ei saa
ansat maan,
ei kullat, ei valtojen vaunut nuo,
mut meille vain taivas on siintävä tuo,
min kiitosta kiuruset veisaa,
jonk' armoa ves'sade suo.

Me seisomme yksin päällä maan.
Meill' on tämä ranta
täällä vaan.
Jos me emme tääll' ylös katsone vain,
jos me emme toistamme tukene ain,
me sorrumme niinkuin santa
alle aaltojen pauhoavain.

Meill' onhan niin paljon yhteistä.
Miks riidellä oraan
Iyhteistä?
Vain toukojen, toivojen aika on tää.
Kuka tietää, ken laihomme leikkaa nää?
Mut sortua saa ne ei soraan,
joka riitojen riehusta jää.

Siis kylki kylkehen kiini vaan!
Ei meill' ole maljat
viinimaan,
mut seiskame näin, sotatorvi kun soi,
niin kauniisti kansamme riemua voi
myös kuohua Kalevan kaljat.
Ole siunattu, Suomeni oi!
KOTIKANSALLENI

Niin sinne mun mieleni palaa
pois rannoille rakkahan Pohjanmaan,
niin siellä mun aatteeni kulkee
kuink' kaukana itse ma kuljenkaan.
Siell' äärillä virtojen vaahtoavain
talot vilkkuvi koivujen takaa,
siellä hehkun sain
minä heimoltain
ja siellä mun maammoni makaa.

Niin jylhät siellä on korvet
ja kodit on köyhät ja matalat vaan,
mut kodeiss' on lämpimät liedet
ja Jumalan pelkoa julistetaan,
siellä muistoja aikojen menneiden
isät harmajat haastavi illoin
ja poikasten
veret poskillen
niitä kuullessa kohoo silloin.

Isät harmajat muistoja haastaa,
mut Pohjolan valta on vastaisuus
ja isien intoa kuullen
näin vaieten vannovi polvi uus:
"Se maa, joka huovien hurmeet joi,
kun Suomessa aik' oli ankee,
joka johtajat toi,
sotatorvi kun soi,
pian meille, meille se lankee.

Pian meitä se taistohon kutsuu.
Isän perinnöt vaatii, ne velvoittaa,
ja sen ei velk' ole pienin,
kelle kerran on kuuluva Pohjanmaa.
Mut äärestä äärehen kyntäen sen
me pelloksi, puistoksi luomme,
joka torpallen
tiet tietojen,
joka rintahan riemun tuomme."

Näin vaieten vannovat nuoret.
Mut illalla honkia Pohjanmaan
kun kuuntelet vaarojen alla,
ne kuiskivat hiljaa ja vakaisaan:
"Niin oikein, nuoret, kun vanhojen
siinä muistatte tapaa vainen,
koko Suomea ken
kynti parhaiten,
oli parhain se pohjalainen."
KANSA KALLIOLLA

Tää kansa vakavanha on
kuin kallio.
Sen kalliolle Luoja loi,
se elää ja se kuolla voi
eest' esivallan, ruhtinaan
ja isiensä maan.

Tää kansa myrskyt seisovi
kuin kallio.
Sen onni on vaan tyyni työ;
mut ennen pettuleivän syö
se omalt' uutispelloltaan
kuin vehnää vierahan.

Tään kansan juuret syvät on
kuin kallion.
Sill' on vaan yksi, yksi maa.
Tää kansa kieltään rakastaa
ja lakejaan ja laulujaan
ja isäin muistojaan.

Tää kansa katsoo ylöspäin
kuin kallio.
Se pyrkii päivään, valohon,
sen valta valtaa hengen on,
ei valtaa tykkein tuiskuvain,
ei miesten miljoonain.

Tää kansa syntyi vapahaks
kuin kallio.
Se seisoo Pohjan lumessa
kuin valon rintavartia,
se talvi-öissä taistelee
tai kaatuu paikalleen.

Tää kansa voidaan musertaa
kuin kallio.
Se voidaan pirstaks pilkkoa
ja voittaa väkivoimalla, -
mut sentään juurta kallion
sen pienin pirsta on.
MYö KALLIISTA HENKESI

Myö kalliista henkesi, nuori mies,
pian laantuvi elämän laine,
yli vuorien ylhien käyköhön ties,
missä kukkivi kunnia, maine.
Kas, kotkat ne luotihin vuorien teille
ja vuorien ruusut ne kukkivi meille!
Myö kalliista henkesi, nuori mies,
pian laantuvi elämän laine.

Myö kalliista henkesi, nuori mies,
sua murheet jos taistohon vaatii,
vain orjalle kova on kohtalon ies,
kukin ikeensä itse laatii.
Ja vaikkapa vihdoin sa sortuisitkin,
niin kaatuos kalpojen kärkiä pitkin!
Myö kalliista henkesi, nuori mies,
sua murheet jos taistohon vaatii.

Myö kalliista henkesi, nuori mies,
kun kuoleman kalpa häilyy,
vain kerran se liekkivi rintasi lies,
vain keväällä lähteet ne läilyy.
Niin, kuolema kyllä se voittavi kerta,
mut totta täss' ensin on vuotava verta!
Myö kalliista henkesi, nuori mies,
kun kuoleman kalpa häilyy!

UUDEN VUODEN ILTANA v. 1898

Jo impyet sukivat suortuviaan
yön istuen peilien eessä
ja vuottavat vaan,
uus vuosi kons' ajavi orhillaan
ja millainen mies on reessä.

Taas kirkonkellot kaikuu kaikkialla
ja kuuset palaa
ja siskot yhtyvät kuusten alla.
Nyt juhla maassa on, nyt lepää kansa
ja tinakauhoin
jo lapset valaa,
mit' tuova vuosi on tullessansa.

Ne valavat onnea vanhemmille,
ne uskovat uutta vuotta,
ja lasten leikkiä katsomahan
myös vanhat ne siirtyvät suotta:
Kas, linnoja, torneja korkeita,
tinakeihästä, kilpeä, miekkaa,
kas, tuossahan laiva jo laineita käy,
tääll' orhi jo polkevi hiekkaa.

Mut maa on synkkä ja yö on musta,
ei kangastusta,
ei valon välkettä taivahalla.

Pienin lapsi kehdossaan
uinuu unta ihanaa,
äitikulta kurkistaa,
viittaa isää katsomaan,
isä hymyy, äiti myös.
Lapsi, lauha olkoon yös!
Ensi uunna-vuonasi
ollos kahta vankempi!

Mut maa on synkkä ja yö on musta,
ei kangastusta,
ei valon välkettä taivahalla.
On nuoret vaiti ja vanhat heikot
ja kaikkialla,
oi veikot, veikot,
vain tarmon puutetta, taantumusta.

Kun paras poljetaan ja tuhmuus ilkkuu
ja Väinön kansa
kun hehkuu pyyteistään, ei innostansa,
kun veitset, kahvelit maassa kilkkuu
ja ruostuu miekat -
niin mistä laulaisi lauluniekat?

Oi, Suomen immet, uottakaa
te itsellenne miestä,
mi voisi maata vallita
ja pikku riidat piestä,
jost' oisi miestä maallekin
ja Suomellensa suurta -
oi, Suomen immet, uottakaa
te miestä Väinön juurta!

Oi, Suomen äidit, soutakaa
te meille sodan lasta,
niin ylvästä, niin ylpeää,
niin nuorta, voimakasta,
mi säilän terän tempoais
ja nuorten lipun nostais -
oi, Suomen äidit, soutakaa
te lasta, joka kostais!

Oi, Suomen lapset, valakaa
te vanhemmille usko,
se usko, että uusi vuos
on aina onnen rusko,
ett' aina aamu päivän tuo
ja päättyy tuska kerran -
oi, Suomen lapset, valakaa
te meihin voima Herran!

Mut maa on synkkä ja yö on musta,
ei kangastusta,
ei valon välkettä taivahalla.
HELSINKI SUMUSSA

Sumu Suomenlahden päältä hiipii,
peittää kaupungin ja kadut, kirkot,
ilma myrkyllinen maata myöten
kulkee, vierii, suun ja keuhkot sulkee,
kansa astuu katuvieriänsä
astuu hiljalleen ja hiljaa kuiskii:
tullut turman on ja taudin aika.

Yhä paisuu paksut myrkkypilvet,
rintaa outo paino ahdistaapi,
usmaan uppos Nikolain jo kirkko,
sumu Säätytalon ukset sulki,
harja uljas Ritarhuoneen peittyi.
Senaatinkin seinät harmeneepi,
Yliopisto vain yksin enää
sekä Suomen pankki paikoillaan on.

Eipäs! Onpa muutakin! Kas, vielä
patsas seisoo Aleksander toisen,
seisoo sumun kesken keisar'vainaa
kansan lempimänä, kaipaamana.
Katso, oikeuden jalopeuran
silmä kirkas sumun halki säihkyy,
vielä leyhyy rauhan palmulehvä,
lyyra helkkää sekä sirppi suihkii -
kaikki Suomen, kaikki kansan eestä.

Kansa astuu katuvieriänsä,
astuu toivoen ja toivein kuiskii.

Silloin torin halki askel kaikuu,
askel marssivaisen asejoukon,
tyyni, säännöllinen, raudanraskas,
huudetaan: Smirnaa! ja takit harmaat
hetken häilähtää ja sumuun häipyy -
sitten kaikki taas on ennallansa.

Kansa äänetönnä tuijottaapi,
peittyy patsas Aleksander toisen.
(17.2.1899)
ÄL' HORJU SUORA SUOMEN MIES!

Äl' horju suora Suomen mies
isäisi polulta,
on karvas kantaa orjan ies
ja ruoska katkera.

Et horjununna silloin sä,
kun maassa sota soi,
kun kylät seisoi kylminä
ja hurme huppeloi;

Vaan leivoit leivän pettuisen,
kun loppui rukihit,
ja koska puuttui aapinen,
sen puuhun leikkasit.

Ei kuollut kunto Suomenmaan -
se oisko kuollut nyt,
kun maa on vauras, valveillaan
ja kansa herännyt?

Ei koskaan! Sanat salamoi
mökistä mökkihin:
Se maa, min meille Herra soi,
on meille rakkahin.

Se laki meille laatuisin,
jonk' isät rakensi;
se kieli meille kallehin,
jonk' äiti opetti.

Ja katso, kansa yhtyvi
kuin vuori yhtehen:
ken tästä päästä tahtovi,
hän käyköön läpi sen.

Vain halki meidän rintamme
käy tähän maahan tie.
O, Herra maata varjele
ja Suomen surut vie!
SUOMEN LAULULINNUT

Me laulamme laulua vapauden
sulon Suomemme taivahalla
ja vaikka Suomi on suruinen
ja kansa on kaipuun alla,
me laulamme vaan, emme muuta me voi,
miten raitis on metsän tuuli,
miten rakas on taivahan vapaus, oi,
ken sen kuiskehet kerran kuuli.

Me olemme lintuja pieniä vaan,
mut suustamme Jumala puhuu,
Hän käskevi kansansa valvomaan,
vaikka turmion huuhkajat huhuu,
me lennämme, laulamme ilmoille,
missä näämme me petturin, konnan,
mut sen maan kuuluks me kiitämme,
joka vaarass' on vankkumatonna.

Me lennämme, laulamme ympäri maan,
me lietsomme pyhää tulta,
me istumme linnojen ikkunaan,
joista kiiltävi päärlyt ja kulta,
maan mahtavilta me kysymme näin:
"Laps Suomen, sulla on kansa,
sit' oletko vienyt sä päivään päin
vai tallannut tuskassansa?"

Me istumme vierelle opin tien,
jota tietoviisahat astuu:
"Muru anna, sen lohduks ma heille vien,
joiden silmät nyt surusta kastuu."
Ja kyntäjän korvaan me kuiskimme:
"Oi, kynnä, oi ystävä, kynnä,
on kuolohon tuomittu kansa se,
jonk' aura on väsähtynynnä."

Mut missä me impysen huokaavan
näämme lehdossa, leppien alla,
me laulamme laulumme vienoimman:
"Oi, impynen leppien alla,
miks huokaat? Sulla on tehtävä myös,
katso, tuho on kansasi nieltä,
tytär Suomen, nouse oi, suuri on työs,
sytä sulhossas sankarin mieltä!"

Ja missä me poikasen istuvan
näämme vierellä virran laineen,
me laulamme laulumme uljaimman:
"Oi, kauniit on laakerit maineen!
Ovat sorjat ne umppuset unelmain,
mut sorjemmat tekojen tertut.
Käy, poikanen, poimi, ja haudallas ain
on laulava kevään kertut."

Me veisaamme laulua vapauden,
me Herran tahtoa teemme,
ja soipa korvissa sortajien
öin, päivin on säveleemme,
se on nouseva niinkuin ukkonen,
se on kasvava kansan voimin,
ja kaikuva laulu on vapauden
täällä kerran töin sekä toimin!
(1.3.1899)
HERRAN KANSA

Me suomalaisia olemme
ja suomalaisiks jäämme,
ken muuta meiltä tahtovi,
se erehtyypi suuresti,
me Suomen tavat pidämme
ja suomalaisen päämme.

Nää tavat suomalaisen on:
Lain kuuliaisuus vankka,
työ, tyyneys, Herraan luottamus
ja aina uusi uskallus,
kun tulee tuulet kohtalon
ja lankee sade rankka.

Tää kansa Herran kansa on,
on kansa kalliolla,
sill' onpi oma määränsä,
tää kansa ei saa epäillä,
vaan liitossaan kanss' auringon
sen täytyy luja olla.

On tähtiin kirjoitettu se:
Jos tämä kansa kaatuu,
niin kaatuu portti Pohjolan
ja esivahti Euroopan,
jää soittamatta kantele
ja laulun mahti maatuu.

Ei meidän töistä menneisyys,
ei aikakirjat tiedä.
Mit' tehty täällä suurint' on,
se tehtiin Suomen peltohon
ja senkin uhkas synkkä syys
jo usein meiltä viedä.

Mut kestävä on Suomen mies
ja sitkeä sen selkä.
Ja harmaa vaikk' on pinta sen,
niin sydän sill' on punainen
ja punainen sen kotilies,
ei pakkasta se pelkää.

Me emme usko aseisiin
ja emme kalvan kahvaan,
me uskomme vain aurahan
ja kahteen kovaan kourahan,
me uskomme vain sydämiin
ja valon työhön vahvaan.

On kerran päivä koittava,
kun Suomen suuruus tutaan,
kun mitataan sen hurmehet
ja luetaan sen kyynelet
ja valtakuntain saleissa
sen vuoksi kokoonnutaan.

Ja kerran lintu laulava
on Suomen ikkunalla:
Oi laske, laske tupahan!
Ma tiedän viestin vienoimman.
Jo Jumalall' on kunnia
ja rauha maailmalla.

Ja silloin Suomen enkeli
on hymyilevä hiljaa,
ja katso: musta multa se,
jonk' kastoi kansan kyynele,
nyt helmastansa kantavi
vapauden kultaviljaa.

Oi, kuulkaa, eikö Suomellein
jo suihka rauhan siipi?
Ei, ei, se vain ol' tuulonen.
Mut tullos tuuli vapauden,
niin lauluin, huiluin, kantelein
sua Suomi tervehtiipi!
(5.3.1899.)
KUN SAAPUU HERRA ZEBAOTH
(Esitetty ensi kerran O. Merikannon ja A. Ojanperän kirkkokonsertissa toisena pääsiäispäivänä v. 1899.)

Kun saapuu Herra Zebaoth,
maan kruunut, vallat vaviskoot,
Hän oikeuden Herra on
ja kantaa kalpaa tuomion.

On maassa paljon murhetta.
O, kuule kansas huutoa!
Sun sanahas me luotamme,
ei koskaan, koskaan järky se.

Äl' sure kansa onneton,
sun rukoukses kuultu on.
Jo Herran miekka välkähtää
ja päättyy tuskan päivät nää.
MOLOK

Käy kauhun huudahdus halki maan:
"Taas Molok vaativi uhrejaan!"

Molok on herra, Molok on mahti,
Molok on jumala Foinikian,
raudasta rakettu, hehkuvahelma,
suu tulenkarvainen, kauhistus maan,
taas kita Molokin ähkyy ja aukee,
taas sodan henget on hereillään,
lapsia tänne, pientä ja suurta -
Molok on, näättehän, nälissään!

Ja äidit ne lastansa hellemmin
sydäntuskassa sulkevat sylihin:
"En antaa voi minä viimeistäni,
jään onneton orvoksi, yksinäni!"

Auta ei itku, auta ei parku,
aika on Molokin armoton,
taivas on outoja merkkejä täynnä,
kuussa nyt kummia nähtynä on.
Haa, miten korvessa huuhkaja huutaa,
hyena hiipii ja shakaali käy!
Tuokatte miestä ja neitoa nuorta -
lapsiin nyt tyytyvän Molok ei näy!

Näin kansamme miehuus se kuoleutuu -
oi suuri, oi suuri on Molokin suu!

Ja rannoilla vaimojen valitus soi -
mut taivaalla uusi jo koittavi koi.

Kansamme voima, kansamme mahla,
näin sodan uuniinko uhrattais?
Taivahan merkit, kuuhuen taiat,
meiltäkö mehumme ahmia sais?
Ei, tämä kansa on nuori ja norja,
kuolla ei tahdo, kun elää se voi,
ei olla herra ja ei olla orja,
vapaa se olla vain tahtovi, oi!
Ja huudot ne kulkee ja huudot ne käy,
mut vielä ei vapauden päiveä näy.

Yhä Molokin yössä on kansa ja maa -
ja murhe se murtavi Foinikiaa.
(10.4.1899)
MIETELMIÄ

Vuossadat vierii. Ajan aallot pauhaa.
Miespolvet vaihtuu, kansat katoaa.
Mit' etsii ihminen? Vain rauhaa, rauhaa.
Työmiehen rinta rauhaa halajaa.
Me oomme lapsia vain eksyneitä
maan pahan pinnalla. Me etsimme,
me harhailemme salon suuren teitä,
mut koti, koti, kusta löytyy se?
Käy monta tietä, mont' on uskoa
ja monet tuulet taivaan kantta kaartaa.
Me odotamme aamun ruskoa,
mut pilvet synkät sydänpäivän saartaa.

Lapsi hymyy kehdossaan.
Nuku lapsi, nuku vaan,
nuku, nuku, nurmilintu
ellös herää ensinkään.
Maa on paha, levoton.
Taivas lapsen koti on.
Taivahall' on suuret tähdet -
ellös hento herääkään.

Kukka uinuu umpussaan.
Nuku kukka, nuku vaan,
nuku, nuku, nuori kevät,
ellös pyri kesähän.
Suven aika lyhyt on.
Syys on kylmä, armoton.
Kevähäll' on kaunis tuoksu -
miksi pyrit kesähän?

Sydän nukkuu rinnassaan.
Nuku sydän, nuku vaan,
nuku, nuku, nurmilintu,
ellös ulos unelmoi.
Elämä on armoton.
Unten onni hellä on.
Unelmill' on suuret siivet -
ei niit' elo käyttää voi.

Mut lapsi se hymyvi kehdossaan:
Minä tahdon mieheksi nousta,
minä tahdon miekkoja välkyttää
ja jännittää sotajousta.
Ja kukka se kuiskivi umpustaan:
Minä tahdon tuoksulla täyttää maan
ja aueta päivähän, aurinkohon,
vaikk' kukkani kuihtuva on.

Ja sydän se sykkivi rinnassa:
En rauhaani lahjaks tahdo,
minä tahdon seisoa tuulessa
ja nähdä aaltojen vahdon.
Mitä siitä jos toivoni pettää vaan!
En murru ma silloin multahan maan,
kun murrun ma nuorihin toiveisiin
ja uskoni unelmiin.

Rauha taiston seppel on.
Voima vaan vie voittohon!

Voima! Sana mahtava,
sana suuri ja ankara,
sana kauniiden kalpatöiden,
sana rietasten rikos-öiden,
lippu aatteen ja innostuksen,
miekka murhan ja mullistuksen,
heikon pelko ja köyhän kauhu,
valon soihtu ja sodan sauhu,
viljan nousu ja viljan kaato,
kulon kulku ja kasken raato,
sana sankarin, Jumalan -
Voima on valtias maailman.

Lauloi äiti lapselle:
Ole nöyrä, nöyrä se
Luojalle on otollinen,
elontiellä onnellinen.
Joka taipuu, taitu ei.
Myrsky vuorihongan vei,
vuorilla käy suuret tuulet -
ellös pyri vuorille!

Tuoksui kukka kuuselle:
Ole pieni, pieni se
Luojalle on otollinen,
elämässä onnellinen.
Pieni tyytyy pienehen.
Minä ylös koita en.
Ylhäällä käy suuret taistot -
miksi pyrit ylemmä?

Puhui impi urholle:
Ollos hyvä, hyvä se
Luojalle on otollinen,
elontiellä onnellinen.
Lämmin, oi, on kotilies.
Miksi ulos pyrkii mies?
Ulkona käy suuret surut -
ellös pyri ulomma!

Mut lapsi se laulavi äidilleen:
Miten voisin nöyrä ma olla,
kun sinua heittiöt herjaavat?
Ne suistan ma taistelolla!
Ja kuusi se kukalle huminoi:
En maahan, en maahan ma jäädä voi,
minä tahdon taivahan tuulilta
sua kukkanen suojella.

Ja sankari sanovi immelleen:
Ei, täällä ma voimani tuhlaan,
minä tahdon suurihin suruihin
tai suurehen riemujuhlaan.
Oi, katso, kaunis on Luojan maa,
sen tahdon, sen tahdon ma valloittaa,
se on valtakuntamme kaunoinen -
kas, sulle ma valloitan sen.

Mikä voiman oikeuttaa?
Lempi yksin, lempi vaan.

Lempi! Sana suloinen,
sana siipien valkeiden,
sana suurinten sankartöiden,
valo synkinten sydän-öiden,
rinnan yöllisen yksin-nyyhky,
rauhan viesti ja voiton kyyhky,
päivän paiste ja tuike tähden,
voiman parhaimman paras lähde,
suden suitsi ja himon ohja,
tahdon ponsi ja tarmon pohja,
sana sankarin, Jumalan -
Lempi on valtias maailman.

Vuossadat vierii. Ajan aallot pauhaa,
maan kansat vaihtuu, miehet mietteineen.
Mit' etsii ihminen? Vain rauhaa, rauhaa
ja onnen seppelettä otsalleen.
Ken niittää valmuja vain unelmoiden,
ken leikkaa laakereita maisen maineen,
ken onnea vain orjantappuroiden,
ja kuka ulpukoita unhon laineen.
Maailma yhtä kiittää, toista soimaa,
työt toisen muistaa, toisen unohtaa.
työmiehiä me kaikki oomme vaan,
vaikk' enemp' ehkä toisella on voimaa.

** HIIHTÄJÄN VIRSIÄ
(runokokoelma (1900) Helsinki)
Metsän kosija
I YKSIN HIIHTÄJÄ

Minä hiihtelen hankia hiljakseen,
jo aurinko maillehen vaipuu,
minun mieleni käy niin murheisaks,
minun rintani täyttää kaipuu.
Latu vitkaan vie.
Vai vääräkö lie?
Niin pitkä on yksin hiihtäjän tie.

Ja kuusien varjot ne tummentuu.
Minä annan aattehen luistaa.
Ja jos minä korpehen kaadun näin,
mua tokkohan kukaan muistaa?
Kylä kaukana on.
Nyt lepohon
ei aikaa vielä, ei aattelohon.

Olen hiihtänyt metsää, järveä
ja rimpeä rannatonta,
olen laskenut rinteitä laaksojen
ja kohonnut vuorta monta
ja vuorien taa
mun jäi kotomaa,
mut voimani, voimani raukeaa.

Olen vierinyt maita ma vieraita
ja ottanut merkkejä puista,
olen pyrkinyt, tahtonut, taistellut
ja levänneeni en muista.
Mut määräni pää
yhä loitoksi jää.
Mun on niin kylmä, mua väsyttää.

Ne nousevat lapsuusmuistot nuo,
ne aukee maailmat armaat,
näen silmät mä äitini lempeän taas
ja taattoni hapset harmaat.
Se vast' oli mies!
Se taruja ties,
kun joutui ilta ja leimusi lies.

Minä hiihtelen hankia hiljakseen.
Tuul' hiljaa heittävi lunta.
Koti mullako ollut ja siskot ois
vai oisko se ollut unta?
Miten korvessa näin
nyt yksinäin
minä hiihtäisin? Missä on ystäväin?

Ei, enhän mä korpea hiihdäkään,
minä hiihdänhän siskojen kanssa,
koti tuolla se vilkkuvi kultainen,
tuli taasen on takassansa,
emo huolella käy,
eikö lapsia näy,
kun ilta jo hangilla hämärtäy.

Elä murehdi turhia, äitini mun,
me tullaan, tullaanhan kyllä,
me tulemme poskin niin lämpimin,
meill' onhan villaista yllä,
ja jos kylmäksi jää
sormi yks tai tää,
sun suukkosi kyllä sen lämmittää.

Me hiihdämme alta ikkunan,
me katsomme salaa sisään:
Isä pitkää piippua polttelee,
emo takkahan halkoja lisää.
Hei, hip hip huraa!
kaikk' kerrassaan!
Ovi auki ja äidin helmahan vaan.

Ja kuusien varjot ne tummentuu.
Tuul' hiljaa heittävi lunta.
Joko kotihin korpien hiihtäjä sai
vai ollutko lie vain unta?
Uni tuskat vie.
Päivä loppunut lie
ja loppunut yksin hiihtäjän tie.
II TELLERVO

Ken siellä? Ken metsässä huhuilee?
Kuka viitakon oksilla vilkkaa?
Ken heittävi huntua valkeaa
ja puuhun piirtävi pilkkaa?
Se Tellervo on,
tytär hongikon,
opas metsien vieno ja vallaton.

Hän saapuvi, hämärän impeni mun,
luo sen, joka vaipui varhain,
hän tarttuvi kätehen tarmottoman,
hänet ohjaten ohitse harhain.
Hän hymyilee
ja hän lymyilee
ja hän kuusikon lehviltä kuiskailee:

"Mitä mietit sa poikanen poloinen,
kun korpehen yöpyä aiot?
Ei vastahan Pohjolan pakkasta
teho laulajan tieot, ei taiot.
Mut tulkosi näin
minun jäljissäin,
niin menemme Metsolan linnoja päin.

Kas, Mielikki, metsien muori, on
minun äitini kultainen, kallis.
Ei koskaan hän laulajan uupunehen
näin hangelle uinua sallis.
Näet lempeä on
emo hongikon
ja lempeä honkien tytärkin on.

Ja vaikka sa et mua tunnekaan,
sun tunsin jo kauvan, kauvan.
Kun hiljaa sa hyrisit hiihtäissäs,
minä seurasin sompoa sauvan.
Ja hiljaa vain
vaikka laulelit ain,
minä kuulin ja riemusin rinnassain.

Sua eivät ihmiset kuullehet,
mut metsä, metsä sun kuuli.
Minä laulua lemmin ja laulajaa
ja mulla on lämmin huuli.
Se suukkosen saa,
joka saavuttaa.
Tulet Metsolan tuolla jo pilkoittaa."

Ja Tellervo huntua huiskuttaa
ja laulaja kutsun kuulee.
Hän sauvahan tarttuu ja tavoittaa,
tytön kiini jo saaneensa luulee:
Suo suudelmas!
Mut kaukana, kas,
taas tyttö on petturi, peijakas.

Hän huntua heittää ja häilähtää,
hän vierii ja väijyy ja väikkyy,
hän milloin vierellä virnakoi,
taas milloin loitolla läikkyy.
Näet veitikka on
tytär hongikon
ja tanssi on luontoa Tellervon.
III ITKU PITKÄSTÄ ILOSTA

"Oi, Tellervo viekas ja vienoinen,
mihin poikasen polosen veitkään,
miks piirtelit syömeeni pilkkojas
ja sen hurmaten hulluksi teitkään!
Sua vihaa en,
sua soimaa en,
mut tee minut järkihin jällehen.

Oi, Tellervo huima ja huoleton,
en ole ma leikkihin luotu,
ei minulle kaunojen karkeloon
Lipon liukkahan suksia suotu,
minut luotihin vaan
pojaks erämaan
ja Hiisien hirviä ajelemaan.

En luotu ma vaan huvihiihtäjäks,
en käymähän saloa samaa,
minut luotihin uria uurtamaan
ja oksia osoittamaan.
En viipyä saa
pois vuorien taa
käy tieni, miss' yhtyvi taivas ja maa.

Ma olen sua pettänyt, onneton;
ja pettänyt kauvan liika:
minä olen vain ihminen syntinen,
sinä metsien sinipiika.
Mua lemmi et.
Siis kahlehet
nämä katkaise kaunihit, utuiset!

Kas, sun on jalkasi keveä
ja sulla on mieli nuori,
mut mulla on murhe sydämessäin
ja harteilla harmaja vuori.
Sinä semmoinen,
minä tämmöinen -
mitä leikistä meidän molempien!

Sa näethän, ett' olen orjasi -
mitä vaadit sa enempi multa?
Ei mull' ole kultia, hopeita.
Oli ylpeys köyhän kulta.
Sen saithan sa jo.
Oi, Tellervo,
et kovempi liene kuin kohtalo!

Minut kohtalo korpehen tuomitsi
ja synkkä on sydämen yöni,
mut latuja uusia laulella
kylän kansalle kaunis on työni.
Ja hankihin
jos vaivunkin,
niin kuolen ma miehenä kuitenkin.

Näet meihin pannut on muutamiin
Isä-Jumala semmoisen vaivan,
me ett'emme tyydy tomuhun,
vaan tahdomme ilmaa taivaan,
ja lennämme vaan
ja laulamme vaan -
ja laulajoiks meitä sanotaan.

Ei leimua meille ne liedet maan,
ei vilku ne ikkunan valot,
meille tuikkivat taivahan tähdet vaan
ja pilkkuvat pilvien talot,
ja kuun polut vain
yli kunnahain -
oi, kauniit on kartanot laulajain!

Olen kyllin jo lyönyt mä leikkiä.
Niin pitkä on taival mulla.
Mun täytyvi kärsiä, taistella.
Oi, suothan mun kotihin tulla!
Siis hyvästi jää!
Yö yllättää.
Taas yksin-hiihtäjä hiihtämään!"

Näin lauleli hiihtäjä hiljakseen,
käden hyvästiksi hän tarjos.
Mut Tellervo itkuhun purskahti
ja hän kädellä silmänsä varjos.
Yö hiljainen.
Humu honkien.
Ja laulaja lauleli jällehen.
IV KUOLEMAN KANNEL

"Mut jos mua tyttö sä rakastat,
niin vie minut Metsolaasi!
Me heitämme maailman herjan tään
ja etsimme elomaasi,
ja minä olen sun
ja sinä olet mun
ja me elämme onnea unhotetun.

Me tahdomme kaiken sen unhottaa,
mikä maailmassa on väärää,
mikä sydämet sykkivät eroittaa
ja ihmisten onnen määrää,
mik' on likaista,
mik' on lokaista
sekä orjantappura-okaista.

Me tahdomme kaiken sen unhottaa
ja meitä ei kukaan muista.
Sun taattosi Tapion linnan luo
majan teemme me pienistä puista,
ja vuotehen
mesinukkaisen,
sen päälle peittehen kukkaisen.

Ja viikot ne vierivät hiljalleen
ja päivä seuraa toistaan.
Mut kauvaksi kuusien lomitse
tuli illoin tuvasta loistaa.
Ja kulkija, ken
luo majan sen
yöss' eksyvi, löytävi lämpöisen.

Hän löytävi lieden lämpöisen
ja huuruvan hutun, mi maistaa.
Mut kun hän on käynyt nukkumaan
ja kuutamo sisähän paistaa,
niin herää hän
säveIhyminään -
hän kuulee ja koettavi sydäntään.

Hän kuulevi laulun kummallisen
kuin kuoleman kannel soisi
eikä se häntä säikytä,
vaan on kuin tuttua oisi,
se soittavi vaan,
mitä kodistaan
hän sai sekä unohti matkallaan.

Se soittavi rauhaa maailmaan
ja se silmihin utua seuloo
se yhtehen yön ja päivän soi
ja hämärän huntua neuloo,
yli linnojen,
yli töllien,
ja ylitse kruunujen kultaisten.

Ja silloin prinssit ja prinsessat
ne silmänsä kiinni painaa
ja ajatus lentävi aurinkoon,
joka valonsa kaikille lainaa,
niin hyville
kuin pahoille,
niin köyhille kuin myös rikkaille.

Ja on kuin lamput ne linnoissa
niin heikosti liekuttaisi,
ja alla sammalekatonkin
sydän särkynyt hoivan saisi
ja on kuin ois
surut riemut poiss'
ja elämä kaukana karkelois.

Ja ihmiset tuumivat itsekseen:
Mikä on tuo laulu kumma?
Miks kullan kiilto kalpenee
ja hopean hohto on tumma?
Miks herkut nää
kaikki pöydälle jää?
Mit' tää on? Miks meitä väsyttää?

Ja äidit ne laulavat lapsilleen:
Hussa, hussa, lulla,
oi, nuku mun nuppuni kultainen,
ei eess' ole elämä sulla,
vaan Tuonen maat,
hyvät, autuaat;
siellä silmät auki sa uinua saat.

Ja mies, joka tahtoi mullistaa
maan kaiken juuriltansa,
hän äkkiä seisoo ja hämmästyy:
On poissa valtio, kansa,
poissa toimi ja työ,
ei kenkään myö,
ei kenkään osta. On maailman yö."

Näin laulaja lauleli hiljakseen,
käden tervehdyksehen tarjos.
Mut Tellervo selin hän seisoi vaan
ja hän kädellä silmänsä varjos.
Yö hiljainen.
Humu honkien.
Ja sitten muuta ma muista en.
V METSOLASSA

Mut oli kuin hiihtäjän syömehen
ois syttynyt oudot mielet
ja oli kuin ilmassa kaartuneet
ois korkeat pihtipielet
ja ikkunat
isot, valoisat -
kah, Metsolan linnat jo kangastavat!

Kas, tuossahan Tapio harmaapää
jo seisovi portahilla:
"Ohoh, mun poikani poloinen,
olit jäädä jo suuhun illan.
Käy tupahan,
niin katsotaan,
mitä talossa on sekä tarjotaan!"

Ja Mielikki, metsien muori, vie
minut päähän honkaisen pöydän:
"Syö poikani, pistä piirakkaa,
mut uota kun oltta löydän."
Kera isännän näin
me istumme päin
ja rauha on suloinen sydämessäin.

Hän haastavi metsien haluista
ja hirvien hiihtäjistä.
Minä kerron suurista kylistä
ja pienistä ihmisistä.
Kuink' ollakaan,
niin huomataan,
että kumpikin yhtä tarkoittaa.

Ja Tapio tarttuvi kätehein:
"Kun ollaan me veljet ja kuomat,
niin miks emme yhtenä asua vois
kuin yhden Luojan luomat.
Talo riittää kai,
tytär metsän nai,
niin sulla on elo kuin sunnuntai.

On kyllin kystä mun aitassain,
on peuroja, kontioita,
ja metsän tyttäret kirnuaa
kesät meille keltaista voita.
Me syödään vaan,
me juodaan vaan
ja juotua sitten me nukutaan."

Näin haasteli Tapio harmaapää
ja sitte me kättä Iyötiin
ja kun oli lyöty tarpeeksi,
niin tarpeheksi myös syötiin.
Ja syödessä niin,
me päätettiin,
mikä tyttö se talosta naitaisiin.

Kas, siinähän Tellervo vienosuu
jo tuopilla oltta kantaa:
"Oi, juo'os mun veioni väsynyt,
olut Metsolan onnea antaa."
Minä oltta join,
hän katseen loi, -
ja niin hän oli minun morsioin.

Ja niinpä jäin minä metsähän
ja mull' oli metsän mieli.
Mitä kaikkea siellä mä nähdä sain,
sitä kertoa ei voi kieli.
Minä kerron vaan,
miten Metsolaan,
minä tulin ja kuinka taas maailmaan.
VI TÄHDET

En tiedä, kauvanko elellyt lien,
minä Metsolan mesimailla.
Mut syntyi hiuka mun sydämessäin
kuin oisin ma jotakin vailla.
Meni päivä, kaks,
yhä kummemmaks
kävi pääni ja mieleni tummemmaks.

Minä astuin Tapion etehen
ja lausuin: "Tee mulle sukset!
Mun mieleni palaa kotihin,
ovat ahtahat linnasi ukset.
Mut tyttöni vien
minä päähän tien,
vaikka tielle sille ma vaipuva lien!"

Teki Tapio sukset ja varoitti:
"Toki poikani matkalla muista,
kun ilta alkavi hämärtää,
maja laittele laakson puista
niin tiivis ain,
ett' taivahain
ei tähtöset lävitse tuikkine vain!"

Se Tapio peijakas puijasi!
Tuon huomasin sitten vasta.
Mut kanssa kaunihin Tellervon
me läksimme Metsolasta.
Yöks tehtihin
maja tiivis niin
ja majassa makeesti nukuttiin.

Ja nukuttu ois kai vieläkin,
jos ei olis erhe tullut:
Tein kerran ma majani kiireessä,
joka ei niin tiivis ollut.
Kun heräsin,
ma säikähdin, -
yö yll' oli tähdin tuhansin.

Ei kenkään voi sitä aavistaa,-
mitä tähdet ne pienet haastaa,
kun niitä ääneti katselee
mies yksin miettivä maasta.
Mua itketti,
mua hävetti -
ja sitten mua myös suututti.

Ne kertoivat tarua muinaista,
miten isänmaall' oli hätä,
miten vieraan miekalla lyötihin
ja ristillä maata tätä.
Mut kansa nous
kuin teräsjous
ja sotapurret maassa sous.

Mut tähtien silmät ne hämärtyy.
Jo katkesi kansan jousi,
ja vesillä Suomeni sorjan tään
vain sorron haahdet sousi.
Käsi vierahan
oli ohjissa maan.
Savut hiljaiset korvesta kohosi vaan.

Taas tähdet ne tuikkivat kiivaammin.
Jo korven kansa nousi
ja kautta Suomeni sorjan tään
taas Suomen purret sousi.
Maat, kunnahat
jo kukkivat.
Helavalkeat vuorilla leimuavat.

Ken tohtii ne valkeat sammuttaa?
Ken ryöstää soihtusi sulta?
Ken kurja uhata uskaltaa
tään kansan pyhää tulta?
Miks itkette
oi, tähdet te,
mitä mietitte, miksi te pelkäätte?

Ulos juoksin. Yö oli haihtunut
puut punasi aamurusko.
Pois sammui soihdut tähtien,
mut mull' oli uusi usko.
Ja kun katsahdin,
niin huomasin,
että kodin jo nurkilla olinkin.

Minä huusin ja hurjana riemastuin.
Mut kun minä katsoin taaksi,
oli poissa mun metsäni morsian
ja maja oli mennyt maaksi.
Kaikk' untako?
Sen tiesin jo.
Toki kiitos kaikesta, Tellervo!
Tilapäisiä
VAPAA SANA

Sen näön ijät kaiket muistan ma:
Ylhäällä ikkunassa vanha herra,
yö musta, katu täynnä kansoa.

Pää päässä kiini siinä seisottiin
ja tuijotettiin tummaan varjovyöhön,
ei toistaan tunnettu, mut tunnettiin,
yks veri kuinka virtas sydämiin,
kun sanat kaunihit ne kaikui yöhön:

"Voi paljon voima. Se voipi sortaa
maat, kansat, kaupungit, kylät, puut,
voi naiset raiskata, miehet murtaa
ja tuskan huudoilta tuketa suut,
mut viel' ei syntynyt sitä miestä
ja synny ei alla taivahan,
ken ihmisaatteen voi vangiks piestä,
sen maailman valloista suurimman."

Kävi humaus kansassa kuin suuri tuuli,
yön kauhu väistyi, orjan kahleet katkes
ja toivo tuikahti kuin tulen patsas,
mi kansat johdattaapi halki korven.

Hänt' oli kohdannunna ruoskan isku,
hänt' itseänsä painoi orjan ies.

Siks näön ijät kaiket muistan ma:
Ylhäällä balkongilla vanha mies,
yö musta, katu täynnä kansoa.
HYMNI

Nouskaa aatteet murheiden alta
Luojan luokse niinkuin nousee usmat yön!
Kummut, maat kaikki itkee, huokaa niinipuu,
maamies käy surren pitkin pellonpiennartaan.
Anna Herra armosi paistaa!
Taivahalla kaaret kauniit kimmeltää.
NUORTEN KIITOS IDA AALBERGILLE

On monta kansan neuvojaa
ja monta maassa Jumalaa
ne julistaa.
Mut yks on neuvo nuorilla,
kun aik' on ahdas matala:
Se laajenna!
Ja yksi vaan on urhon työ,
kun häntä uhkaa peikot yön:
Ne maahan lyö!

On monta rinnan riemua
ja monta mielen murhetta
ja pettymystä pelkkää.
Mut yks on juhla nuorten, oi,
kun sotalaulut maassa soi,
kun pitkin linjaa salamoi
ja hengen miekat helkkää.

Ja moni suihki säilä jous,
ja monta miekkaa maassa nous
ja monta urhon rintaa.
Mut yksi nousi nainen vaan,
mi säilän tempas huotrastaan,
min maine kulki kautta maan
ja piirsi merten pintaa.

Yks vaan on neuvo nuorilla,
kun aik' on ahdas, matala:
Se laajenna!
Ja yks on Ida Aalberg vaan,
mi monta rintaa laajentaa
ja suureks saa.
Ja siksi suusta monien
nyt kuule kiitos yhteinen,
tää toivo sataintuhanten:
Hän kauvan eläköön!
(1899.)
RUNOILIJA

Yli Suomen purjehti pilvet,
lumi verhosi joka puun.
Yö selkes. Ja yhdeksästoista
se yö oli helmikuun.

Ja Pakkanen, Puhurin poika,
läks jäisestä linnastaan,
läks kädessä viikate käyrä,
rautaruojuet jaloissaan.

Ja kussa sen kolisi askel,
siinä ihmiset heräsi,
ja kussa sen viikate välkkyi,
siinä toivehet nukahti.

Läpi kylien, kaupunkienki
kävi Puhurin poikasen tie,
ja ollut ei tölliä maassa,
jossa silloin ei väristy lie.

Tuli tumman Tuonelan herra
myös mökkihin laulajan
ja laulaja silmänsä nosti:
Mitä täältä sä tahdotkaan?

Ei tääll' ole kukkia kevään,
ei toukoja, toivojakaan,
tääll' asuvi tuska ja nälkä
ja kurjuus ja köyhyys vaan.

Ei mull' ole äitiä, isää,
ei armasta, ystävää,
ja maa, jota lemmin ja lauloin,
mua kiljuen kivittää.

Tää kansa, min nostaa ma tahdoin
maan valtojen mainesehen,
mua polkevi, pilkkaa, tallaa -
haa, vielä mä kärsisin sen.

Mut katsele kansoa Suomen!
Maassa laulun ja kanteleen,
papit, piispat ohjia pitää,
pikku bismarckit hallitsee!

Ovat poissa jo vanhojen parhaat
ja ne, jotka jälellä on,
ne tomussa harmaassa seisoo
jo hyllyillä museon.

Ja nuoret, jotk' oli luotu
ajan nousevan armeijaks,
ne palkoista, arvoista haastaa,
miss' yhtehen tulevi kaks.

Haa, tumman Tuonelan herra!
Yli käykösi Kalevan maan,
lyö tomuksi linnat ja töllit,
että säästy ei ainoakaan.

Tää kansa ei viel' ole kypsä
pää pystyssä käymähän,
siks käydä sen köyryssä täytyy
ja oppia ryömimähän.

Vasta koska sen ylitse kulkee
sotavaunut sortajien,
se ehkä jällehen muistaa,
mihin määräsi Jumala sen.

Näin hurjana laulaja huusi,
alas painoi hehkuvan pään.
Mut Pakkanen seisoi ja hymyi
vain hyisintä hymyään.

Mitä odotat vielä sä täällä?
Miks luotani lähde et?
Niin syvältä syöntäni viiltää
sun silmäsi tuikkehet.

"En muuta ma viivy täällä,
vaan sanoa tahdoin ma sen:
Tuo kaikki, jot' toivotit juuri,
jo käynyt on totehen."

Hän irvisti ikeniänsä
ja viittas vielä ja läks.
Mut laulajan poski lensi
niin kuoleman-kelmeäks.

Ja oli kuin ois omat tuskat
nyt ollehet varjoja vaan,
sana yksi nyt vaan salamoinut:
Kaikk' edestä kansan ja maan!

Ja veri se pilkattu, lyöty,
se tallattu tomuhun,
nyt hymninä suurena hyrskyi:
Herra, suojaa maatani mun!

Herra, suojaa kansoa Suomen,
sen lakeja, lauluja sen!
Herra, suojaa sen äitien kieltä
ja mieltä sen lapsien!

On orjuus kauhea vieras,
se ei tule yksinään,
sen jäljissä käy petos, vilppi
selän köyryys ja kumarrus pään.

Sen jäljissä käy rikos, rutsa
ja tuijotus toiveheton,
sen jäljissä käy tuhat turmaa
Herra Suomea suojelkohon!
(1899.)
PELLERVON LAULU

Maa on mainio meill', elo elpynyt ympäri maata,
tehtahat jyskyen käy, pieneksi pirstou puu.
Korskuvi rautaiset orhit ja kaupungit uljahat kasvaa.
Kuulkatte kuitenkin oi, Maa-emo haastavi näin:
Aatran, aatran on valta ja pellossa Suomen on ponsi!
Maita ken kyntämähän? Kauvan jo kaivattu on.

Terve, terveppä siis, sinä Pellervo, peltojen poika,
ken tuhatvoimilla käyt turvetta kääntämähän.
Kylväös siementä maahan ja siementä kansani mieleen:
Pois raja-riitaisuus! Hengen on vainio yks.
Toimi kuin mielevä mies, käy kauppaa yhteisin voimin.
Auta itseäs, niin Herrakin auttajas on.
Hämy-Hyräilyjä
I TUIJOTIN TULEHEN KAUVAN

Tuijotin tulehen kauvan,
liikuttelin lieden puita,
ajattelin armastani,
muistin mustakulmaistani.

Hiilet hehkui, kuvat kulki,
ajat armahat samosi,
liiteli suviset linnut,
keikkuivat kesäiset päivät, -
poski hehkui, suu hymysi,
silmät muita muistutteli.

Vierin maita, vierin soita,
vierin suuria saloja,
salossa savu sininen,
savun alla armas mökki,
mökissä ihana impi,
kultakangasta kutovi,
helmellistä helskyttävi.

Kelle kangas kultaloimi?
Häiksi metsän morsiolle.
Kelle neiti näätärinta?
Hiihtäjälle Hiiden korven.

Ei hyvä hylätyn kauvan
liikutella lieden puita,
vesi silmihin tulevi,
pää käsihin tuiskahtavi,
kurkussa korina käypi,
sylkytys sydänalassa.
II METSÄHÄN OLI MUN MIELI

Metsähän oli mun mieli,
kauvas kaupungin melusta,
honkien ikihumuhun,
ikikorven katvehesen.

Tahdoin mä taloni tehdä
alle kuusen kukkalatvan,
kuulla kuusien humua,
sinipiian pillin ääntä,
sinikeijujen kemuja,
sinikansan karkeloita.

Tulipa tyttö tummatukka
impynen ihanasilmä,
tumman suortuvan sukija,
kautokengän keikuttaja,
vilkkui sinne, vilkkui tänne,
ilkkui luontonsa ilosta,
kun oli luotu luomuullaski,
Luojansa lepäämistöiksi,
pesty peipoksi pihoille,
maille marjan kukkaseksi.

Ei ole enempi mulla
tarvis mennä metsäteille
saloja samotakseni,
kuusikoita kuullakseni:
kussa kurja kulkenenkin,
vaivainen vaeltelenkin,
kuulen honkien huminan,
sinipiian pillin äänen,
keijut vierellä venyvät,
haja-kassat karkeloivat.
III ET SINÄ IVANNUT IMPI

Et sinä ivannut, impi,
pilkannut pyhäinen piika,
minä itse se ivasin,
pilkkasin poloinen poika;
minun omat miel'kuvani
ne minua pilkkasivat,
omat herjat haaveheni
ne minua herjasivat,
oman onneni kajastus
se minulta mielen murti.

Nokkela on onnen neiti.
impynen ilohaluinen:
veikistellen, keikistellen
tuolla se vastahan tulevi,
soitellen somerta rannan,
metsätietä tepsutellen;
kättä antoi, alas katsoi,
posket vienosti punersi,
sanat suussa sammalteli,
ääni verhottu värisi,
kuin lipinä lehdon tuulen
tai loiske etäisen aallon.

Laulaja todeksi luuli,
käsi tyhjeä tapasi, -
kaukana salon sisässä
läikkyi nauru neien nuoren.
IV OI, UNI JUMALTEN LAHJA!

Oi, uni, jumalten lahja,
punatulkku, puhdassiipi,
tule luokse tarvittaissa,
käy tänne kutsuttaissa,
luo uron unettomaisen,
tykö miehen mielipuolen!
Tule kullaisna käkenä,
hopeaisna kyyhkyläisnä,
kuku rauha kulmilleni,
onni otsalle kukerra,
sipaise simasulalla
ripsen alta, rinnan päältä!
Tyynnytä verien tyrskyt,
sammuta sytö sydämen,
sido suonet suihkamasta,
valtimot valittamasta,
laskimot lorittamasta,
otsasuonet ourumasta!
Luo suvinen, suuri taivas
iloita inehmon mielen,
ajatusten ailakoida;
veä päälle päivän kaari,
kaarelle korea impi,
kuontalo kätehen neien,
kultavillat kuontalohon;
neiti kullat ketreäisi,
huolisi hopeiset hunnut,
minun polon pääaloille,
uron uinuvan ylitse,
ettei pistäis sääsken piikit
eikä yölliset itikat.
Kuvia ja kangastuksia
SE HERRA, JOTA MA PALVELEN

Se Herra, jota ma palvelen,
se ei ole Herra teidän,
ei tunne se kirkkoja, munkkeja,
ei kuule se messuja heidän.
Se Herra se asuvi korvessa
ja hän on korven Herra!
Hänet kasvoista kasvoihin siellä ma näin,
kun metsiä hiihdin kerran.

Sinä hiihdät päivän ja hiihdät kaks
ja yksin jo olevas luulet
ja olevas herra jo metsän ja maan -
niin kaukaa sa kohinan kuulet
ja humisten taipuvi metsän puut
ja kalliot haljeten huhuu.
Oi, lankea maahan sa polvilles!
Se on Herrasi ääni, mi puhuu.

Hän tuli ja nosti mun jalkeillen
mua katsoen silmästä silmään:
"Sinä siiskö se kaipaat metsähän?
Sun mieleskö korven on ilmaan?
Hyvä! Korpi on asua annettu
ja suksi on hiihtää suotu,
mut muistaos ihminen metsässäi,
sa että vaan olet luotu.

Ota viita, viljele, kesytä maa,
ota vesi ja verkkosi heitä,
pane paulat, aseta ansapuut
ja sangat sammalin peitä,
mut lähde laululla metsähän,
elä veikaten vettä souda,
vaan hyviä virsiä hyreksien
sinä eräsi viidasta nouda!

Näät mun on meri ja mun on maa
ja mun on metsän valta.
Ja vaikka sa kylästä väistyitkin,
et väisty mun voimani alta.
Mut että sä ihminen tietäisit,
mitä metsien Herra vaatii,
niin kuuntele korvin avoin nyt,
kun sulle hän lakinsa laatii:

Ei riitä ne ripit, ei mittapuut,
kun ahmaa aalto syvä.
Ja vasta kun paha sa olla voit,
niin voit sinä olla hyvä.
Ole hyvä kuin laps, ole syvä kuin mies,
ole voimakas niinkuin vuori,
min povessa palkeet ja vasarat käy,
mut päällä on kivinen kuori.

Pidä pääsi pystyssä, metsämies,
sinä maailman silmäterä!
Mut jos sinä korpehen kaadutkin,
elä kantoja syyksesi kerää.
Kukin päähänsä silmää kaksi sai,
kukin oman on onnensa seppä.
Sitä onneas et sinä antaa saa,
jos kuivuis kuu ja leppä.

Pyri aina sa ylemmä, joutsimies,
kuin siipesi täysin kantaa.
Mies kasvavi kanssa tahtonsa
ja tahto voimia antaa.
Ken täällä ei kurota kuusehen,
ei kapsahda katajaankaan.
Ken täällä ei tavota taivaihin,
ei pääse se päälle maankaan.

Näe unia suuria, unten miesi
Uni puoli on todellisuutta.
Uni kulkevi edellä kyntäjän
ja viittovi uraa uutta.
Vain yksi valta on metsässä:
On mies ja miehen usko!
Sitä kuulevi pedot ja metsän puut
ja aika ja aamurusko.

Mut yksi on Herra herrallakin,
jota pääse et palvelemasta.
Näät siinä, miss' alkavi velvollisuus.
siin alkavi elämä vasta.
Ja sen on meri ja sen on maa
ja sen on metsän valta
ja vaikka sa kylästä väistytkin,
et väisty sen voiman alta.

Ja vaikka sa korpea hiihtäisit
kuin hirvi ja jalopeura,
se Herra sun kulkevi kupeellas,
se kantapäilläsi seuraa,
se kurkistaa joka kuusesta
ja pensaista, puista se puhuu,
ja ympäri nuotios yöllisen
käy ääni mi käskee ja huhuu.

Ja vaikka sa vuorille kiipeisit
kuin kotka, mi saalista noutaa,
se pilvenä piirtävi vierelläs,
se sotkana järvet soutaa,
se kasvaa ja paisuu ja karttuu vaan,
sadan virstan on saappahat hällä,
ja vuortenkin huipuilta huutavi
se ukkosen jylinällä:

"Ja vaikka sun ois koko mahti maan,
veen kunnia, vuorten kulta,
niin sentään ma ropohon viimeiseen
olen veroni vaativa sulta.
Minä taivahan rantoja taivallan,
käyn otavan olkapäitä.
Ja jos sinä tahdot korpehen,
niin laulele lakeja näitä!"

Näin puhui mun Herrani korvessa
mua katsoen silmästä silmään.
Minä pelkäsin, katsoin ja kauhistuin,
mut miel' oli korven ilmaan.
Ja sitten hän nyökkäsi, kättä löi
ja se oli miehen käsi!
"Ja jos sinä tahtoni täytät tään
niin olen minä ystäväsi."

Pois kulki mun Herrani korvessa.
Taas kaikki, kaikk' oli hiljaa.
Mut uudet tuulet mun sydämmessäin
ne tuutivat uutta viljaa.
Ja taasen ma tartuin sauvahain
ja sukseni sujutin jälleen.
Mut usein, niin usein korvessain
olen saanut ma huoata tälleen:

"Oi, ethän sa kasvojas käännä pois,
sinä Herra, ystävä, veikko,
jos olikin suuri sun korpesi
ja hiihtäjä jos oli heikko.
Sinä käskithän ylemmä lentämään
kuin siivet heikot kantaa.
Mies kasvavi kanssa tahtonsa
ja tahto voimia antaa.
ORVON LAULU

En apua saanut, en apua saanut,
kun nuorna ma äidistä orvoksi jäin,
kun kuljin ma kerjäten mieron teillä
ja anelin rakkautta kyyneleillä,
en apua saanut
ja yö oli ainoa ystäväin.

En apua saanut, en apua saanut,
kun taistelin eksyin ja epäilin,
kun epäilin muita ja itseäni
ja sylkytin sairasta sydäntäni,
en apua saanut
ja yksin ma kuljin ja kamppailin.

En apua saanut, en apua saanut,
en olisi paljoa pyytänyt,
vain vähäsen lämpöä ympäriltä,
vain hiukan hienoutta ystäviltä, -
kun oisin saanut,
niin ehkä paljon ois paremmin nyt.

En apua saanut, en apua saanut,
nyt sitä en pyydä, en kaipaakaan.
Minä elelen kaukana korvessani
ja kehrään öisiä aatteitani
ja mitä ma mietin,
sen tietävi huojuvat hongat vaan,

En apua saanut, en apua saanut,
mut joku jos heltyis mun laulustain,
ja käsi jos poskelle kohois kellä,
ja miettimään kävis mieli hellä,
niin hälle, hälle
sois laulu hiihtäjän ladulta ain.

Jos voisin laulaa kuin lintu laulaa,
tai lailla honkien huojuvain
kun metsän äänillä puhua voisin,
kun purona pulppuisin, käkenä soisin,
niin näinpä, näinpä
sois laulu hiihtäjän ladulta ain:

"Oi, elkää ihmiset ilotella,
jos orpo tiellänne lankeaa,
ei ole orvolla äidin kättä,
vaan yksin hoippuen, ystävättä,
hän etsii, eksyy
ja yksin syynsä hän sovittaa!"

En apua saanut, en itse saanut,
mut näin jos kuiskisi kuusipuut
ja käsi kun poskelle kohois kellä
ja miettimään kävis mieli hellä,
niin ehkä, ehkä,
mit' en ma saanut, sen saisi muut.
ILTATUNNELMA

Mun päiväni ammoin mennyt on,
yhä mailla on illan rusko.
Mit' tää on? Miks ei joudu jo yö,
kun hiljaa, hiljaa niin sydän lyö
ja kuollut on kunto ja usko?

Kas, taivahat kuinka ne loimottaa!
Joko tullut on tuomion päivä?
Tää heijastus silmäni huikaisee.
Tuhat kertaa mieluummin pimeyteen,
missä ympär' on huuru ja häivä!

Olin minäkin nuori ja onnellinen.
Näin unta ma kesästä kerta.
Kas, hämärän neittä ma lempiä sain,
ma hirveä hiihdin, mi pakeni vain -
te nähkää hangilla verta.

Veri punanen ratkesi rinnastain.
Veit paljon sa tyttöni multa.
Ja vereni nuori ja lämpöinen
se kirjoja kirjoitti hangillen:
sinä siunattu, kiitetty, kulta!

Runoruusut rintani raadellun
te rastitte hiihtäjän matkaa
yli vuorien, yli laaksojen,
ohi murheen ja onnelan ovien -
Mihin? Tee ei miel' juuri jatkaa.

On päivä jo ammoin laskenut,
yhä poissa on hiihtäjän rauha,
käs' vaipuvi, henkeni herpoutuu.
Oi, eikö jo kohoa kalpea kuu
ja laskeu yöhyt lauha?
OI, VARJELE HERRA MUN JÄRKEÄIN -

Oi, varjele Herra mun järkeäin,
mua varjele hullun yöstä,
mua kurita, mut älä anna mun
näin elävänä hautahan syöstä.
Mun pääni on niin sairas, mun päiväni levoton
ja yö kun musta joutuu, niin poissa mun uneni on.
Herra, varjele järkeni valo!

Minä kuulen ääniä kummia,
joit' eivät toiset kuule.
Ja vaikka ma syntiä paljon tein,
mua paatuneeks älä luule.
Ei aina ole huono, ken täällä lankeaa,
voi olla jalka heikko ja kivinen olla maa.
Herra, varjele järkeni valo!

Elä usko, mit' ihmiset sanovat,
elä kysele heiltä mua,
mut kysy mun kuolleelta äidiltäin,
joka lienevi lähellä sua.
Mua ihmiset ei nähneet, ne näki mun varjoni vain,
minä itse kaukana kuljin ja kaukaa viestit sain.
Herra, varjele järkeni valo!

Sain viestit mailta vierailta,
joit' eivät toiset tunne.
Minä nään vain sumua silmissäin,
ma vaikka katson kunne.
En eroita ma muuta kuin kasvot äityein.
Oi, äiti, äiti, äiti, oi ota mun sydämein!
Herra, varjele järkeni valo!

Minä olin hänen kultasilmänsä
ja hän mua hemmotteli.
Hän rukoili mun puolestain
niin kauvan kuin hän eli.
Oi, ethän, ethän, äiti, mua heitä vieläkään.
Kun sua vaan ma muistan, niin itken yhtenään.
Herra, varjele järkeni valo!

Kas itku syömen puhdistaa -
Oi, kiitos, kiitos Herran,
viel' että voin ma itkeä -
kai anteeks annat kerran.
Oi, Herra, Herra, Herra, ota multa kaikki muu,
ota leipä, laulun lahja, tai sulje mullalla suu,
mutta varjele järkeni valo!
HYVÄ ON HIIHTÄJÄN HIIHDELLÄ

Hyvä on hiihtäjän hiihdellä,
kun hanki on hohtava alla,
kun taivas kirkasna kaareutuu -
mut hauskempi hiihtää, kun ruskavi puu
tuul' ulvovi, polku on ummessa
ja tuisku on taivahalla.

Hyvä on hiihtäjän hiihdellä,
kun ystävä häll' on myötä,
kun latu on aukaistu edessään -
mut parempi hiihdellä yksinään,
tiens' itse aukaista itselleen
ja yksin uhmata yötä.

Hyvä on hiihtäjän hiihdellä,
kun tietty on matkan määrä,
kun liesi viittovi lämpöinen, -
mut sorjempi, uljaampi hiihtää sen,
joka outoja onnen vaiheita käy
eikä tiedä, miss' oikea, väärä.

Ja hyvä on hiihtäjän hiihdellä,
kun riemu on rinnassansa,
kun toivo säihkyvi soihtuna yöss' -
mut käypä se laatuun hiihtää myös
hiki otsalla, suurissa suruissa
ja kuolema kupeellansa.
KUOLEMAN RENKINÄ

Kuljin ma kuoleman peltoja pitkin,
kuolema kynti ja minä itse itkin.

"Tule mies rengiksi!" kuolema huusi -
"Saat palan peltoa ja laudanpäätä kuusi".

Tulen minä rengiksi, huusin ma vastaan.
Tottahan Tuonela hoitavi lastaan.

Siitä asti kynnän mä kuoleman sarkaa -
viikot ne vierii ja elonhetket karkaa.

Ystävä on kaukana ja sydämeni jäässä -
Herra, koska seison ma sarkani päässä?
RAUHATTOMAN RUKOUS

Minä tääll' olen vieras, vieras vaan,
olen ollut alusta saakka,
ovat outoja minulle laaksot maan
ja outo on elämän taakka.
Minä kuljen ja katson kummastuin
joka puuta ja joka kukkaa,
minä kuljen kumpuja itkusuin
ja itken ihmisrukkaa.

Me soudamme haahta haurasta,
min ympäri aallot pauhaa;
me kuljemme suurta korpea
ja emme löydä rauhaa.
Tiet riidellen ristivät toisiaan
ja ystävä toista pettää.
Mikä riemu se koskaan päällä maan
on päättynyt kyynelettä?

Mikä laps se on matkalle lähtenyt,
joka joutunut tääll' ei harhaan?
Mikä hyvä se täällä on hyötynyt,
joka kuollut ei liian varhaan?
Kun ystävän parhaan sa kohtasit
jo aika on hyvästi heittää.
Ketä hellimmin tänään sa rakastit,
sen huomenna hauta peittää.

Oi, joutuos kirkkahin joulu-yö,
oi, syntyös sydämihin,
oi, syntyös syömehen jokaiseen,
joka tutkivi: mistä? mihin?
Oi, syntyös rauha mun rintaani
kuin syntyi seimehen lapsi,
sinä rauhani nuori ja naurusuu,
sinä kukkani kultahapsi.

Ja kilvan kulkisi kumartamaan
sua turhan tietoni aatteet,
kuka kullat tois, mikä mirhamit,
mikä päärlyt ja purppuravaatteet.
Mun henkeni tietäjät harmaapäät
erämaita ne etsien käypi,
mut taivas on tumma ja tähdetön
ja yö yhä hämärtäypi.

Minä lapsena vanhaksi vanhenin.
En nuor' ole koskaan ollut.
Toki kerran ma keväästä haaveilin,
mut haavehet nuo oli hullut.
Olen väsynyt lauluni valheeseen.
Herra, tee minut lapseksi jälleen!
Minä tahdon soittoni särkyneen
viedä suurelle virittäjälleen.
MUA PELOTTAA

Mua pelottaa, mua pelottaa,
mua pelottaa tämä erämaa,
mua pelottaa nämä ihmiset,
nämä katsehet
niin oudot ja kylmät ja kylläiset.

En tunne ma muita, en itseäin.
Miten outojen joukkoon ma jouduinkin näin?
Toki jossakin muualla parempi ois?
Kun huoata vois
tai nukkua, nukkua nuorena pois!

Oi, vieraita oomme me ihmiset
kuin eri tähdillä syntynehet,
kuka kotoisin kuuhuen helmasta on,
kuka auringon,
kuka aivan, aivan on koditon.

Minä lapsonen koditon laaksoissa maan,
minä hankia hiihdän ja harhailen vaan,
minä sydäntä etsin, mi sylkähtäis,
joka luokseni jäis,
yö vaikka mun ympäri hämärtäis.

Minä etsin suojoa itseltäin
ja omilta hulluilta mietteiltäin;
mua pelottaa nämä ihmiset,
nämä katsehet,
mut enin mun syömeni syvyydet.
JA VUODET NE KÄY YHÄ VAIKEAMMIKS

Ja vuodet ne käy yhä vaikeammiks
ja haaveet ne käy yhä haikeammiks,
ne polttaa, ne hehkuu, ne halaa.
Joka ilta ma mietin: Kai huominen uus
tuo lohdun ja loppuvi rauhattomuus!
Yö loppuu, mut murheet ne palaa.

Ne tulevat niinkuin kotihin,
ne tuovat uusia vieraitakin,
jotka nimeltä tunnen ma juuri.
Se murhe, mi eilen mun murtaa oli,
suli hymyks, kun tänään suurempi tuli -
koska tulee se suurin, se suurin?

Koska saavut sa tuskani korkein,
sinä maailman valtias mahtavin,
jota lapsesta saakka ma uotin,
jota vapisin öisin mä vuoteellani,
jonk' katsehen tunsin ma kasvoillani,
kun hetkeksi onneeni luotin.

Sun edessäs tahdon ma polvistua,
mut silmihin katsoa tahdon ma sua
ja sanoa: Henkeni annan!
mut mieltäni nuorta en milloinkaan.
Se tuskassa tulta iskevi vaan,
sen kanssani hautahan kannan.
SYDÄMENI TALVI

Talvella lauluja tehdä ei,
talvella tehdään työtä,
talvella tuvassa istutaan,
iltoja pitkiä iloitaan,
talvella paljon on yötä.

Talvella talossa kiirettä ei,
talvell' on pitkät puhteet,
talvella hiljaa haastellaan,
lauluja vanhoja lauletaan,
kuulu ei isännän nuhteet.

Huurtehessa on honkapuut,
hyyteessä ikkunalaudat.
Ihmiset takkahan tuijottaa,
hiljaa hiiliä liikuttaa -
liikkuvi muistojen haudat.

Talvella murheita muisteta ei,
talvella paljon on lunta,
muistoja kauniita katsellaan,
riemuja vanhoja riemuitaan,
nähdähän kesästä unta.

Varpuset jäätyvät oksillaan,
paksu on hanki maassa,
ihmiset kulkee ja askaroi -
mielessä lintujen laulut soi,
kellojen kilke haassa.

Sisällä siintävi taivas sees,
kukkivat kummut ja kedot,
laulavi leivot ja linnut muut -
ulkona huojuvat honkapuut,
ulvovat metsien pedot.

Kuollut on usko ja rakkaus,
jäässä on ruusurukat.
Mutta kun illalla ikkunaan
loistavi kuu tahi tähti vaan,
kauniit on hallankin kukat.

Suru on siltoja siskojen,
sääli on hallan kukka.
Talvella toistansa säälitään,
itseään sekä ystäviään:
Ystävä, ystävä rukka!

Voi sinun hullua sydäntäs,
voi sinun hullua päätäs,
tiedä en, kump' oli hullumpi,
hullut ne vaan oli kummatki,
tarvis ol' talven jäätäs.

Tahdoitko toivoja toteuttaa,
näitkö sä onnesta unta?
Hangessa toivojen hauta lie.
Kaikilla meillä on yksi tie.
Talvella paljon on lunta.
LAULU ONNESTA

Kell' onni on, se onnen kätkeköön,
kell' aarre on, se aarteen peittäköön,
ja olkoon onnellinen onnestaan
ja rikas riemustansa yksin vaan.

Ei onni kärsi katseit' ihmisten.
Kell' onni on, se käyköön korpehen
ja eläköhön hiljaa, hiljaa vaan
ja hiljaa iloitkohon onnestaan.
ZISKA

Miks tullut et Ziska,
punahuulinen, valkeaniska?
Niin kaunis, kaunis ol' yö.
Minä lauluja lauloin ja odottelin sua.
Mulle olitko sa vihainen vai pelkäsitkö mua?
Mun rintani lyö ja lyö.

Kuu kulki ja huhui,
puut kuiski ja puhui:
Missä viipyvi Ziskasi sun?
Ei tullut mun Ziskani, tuli huoli, mure.
Ja jos et tullut tänään, niin huomenna tule!
Ole jällehen Ziskani mun.
INKA-MUORI

Inka itki rannalla,
heliällä hiekalla,
lainehet laski ja nousi:
Miksi itket Inkasein,
muoriseni, miekkosein? -
Tuonne, tuonne venho se sousi.

Inka itki rannalla,
heliällä hiekalla.
Kenpä punapurressa sousi? -
Sinne läksi tyttärein,
armahani, ainoisein. -
Lainehet laski ja nousi.

Minne läksi tyttösi,
kunne pursi purjehti? -
Vierahan vilun valkamille.
Ruttotauti taaton vei,
leipä loppui, nälkä ei. -
Mille työlle läksi hän, mille?

Köyhä meni rikkaalle,
vaappuvalle, vanhalle. -
Inka-muori itkien nousi,
varjos vielä kädellään,
katsoi kautta saaren pään:
sinne, sinne venho se sousi.
HAUTALAULU

Levoton on virta ja vierivä laine,
meri yksin suuri ja meri ihanainen.
Nuku virta helmassa meren.

Tuuli se kulkee ja lentävi lehti.
Onnellinen on se, ken laaksohon ehti.
Nuku lehti helmassa laakson.

Päivä kun nousee, niin sammuvi tähti.
Ei se ijäks sammu, ken elämästä lähti.
Nuku tähti helmassa päivän.
MIRJAMIN LAULU

Kukka liittyvi kukkahan,
rukka liittyvi rukkahan,
mihinkä liityn ma Mirjam rukka,
missä on Mirjamin kukka?

Päivä painui jo vuorten taa,
kuun on helmissä metsä, maa,
helyjä välkkyvi heinät, oljet, -
missä on Mirjamin soljet?

Missä viivyt sa sulhoni,
kussa valkea orhisi,
joudu jo luokseni angervoisen -
vaiko jo löysit toisen?
Sonetteja
I Yö

Yö saapuu. Päivä on poissa.
Hämy silmiä hämmentää.
Jo kaukana korven soissa
tulet virvojen viriää.

Ypö yksin istun ma koissa,
ei armasta, ystävää.
Mut oudoissa unelmoissa
mun henkeni heläjää.

Ken siellä? Ken lehdossa läikkyy?
Kuka huntua huiskuttaa?
Kuva valkea vierii ja väikkyy,

tutut piirtehet pilkoittaa.
Mun aatteeni seisoo ja säikkyy.
Sumu silmiä sumentaa.
II OLIN NUORI

Olin nuori ja onnehen luotin,
sulosilmien lupauksiin,
petin itseni, järkeni juotin
utuhienoihin unelmihin.

Opin taas kevätlaulujen nuotin,
jonk' kerran jo unhoitin,
näin kesästä unta ja uotin -
niin syksyhyn heräsin.

Oi, silmät tummat, en teitä
toki koskaan ma syytä, en!
Te itkitte kyyneleitä

niin kauniisti säälien,
kun henkeni helpeheitä
suu surmasi punainen.
III HUOKAUS

Olen kävellyt päiviä öitä
kuin hullu ja itkenyt
sielun pilloja, pimeiköitä,
rikkaruohoja kitkenyt.

Olen kutonut kummia vöitä,
hiushienoja helkyttänyt
utuhaaveita, unten töitä -
maassa kiini ma matelen nyt.

Oi, ajat te armahimmat,
kun niskan nyykähys yks
tai kengän keikahus vimmat

sai syömehen sytytetyks
ja tuskatkin tulisimmat
suli voittajan hymyilyks!
IV ILLALLA

Minä katselen illan taivasta
ja muistelen tyttölasta.
Minä tahtoisin, tyttö, sun temmata
pois turhasta maailmasta.

Sulle tahtoisin keväästä laulella
ja kertoa taivahasta,
yön tähdistä, päivän paisteesta
ja kaaresta korkeasta.

Minä tahtoisin, että sa kaipaisit
mun kanssani korkealle!
Ja että sä uhrata tahtoisit

mun kanssani taivahalle
elos nuoren kukkaset kaunihit,
et turhalle maailmalle.
V SUA LEMMIN

Oi, jos sinä tietäisit, tyttö oi,
mitä kauniita maailmoita,
sun povessas nuoressa unelmoi,
sinä hengelläs hellisit noita!

Mut ethän niitä sä tuntea voi.
Ne lie vain haaveita, joita
sinne muinoin mun sieluni kaipuu loi -
oi, aikoja ihanoita!

Sua lemmin. Sa minua lempinyt et.
Mitä tahtomme taisi sille?
Mitä taidamme ihmiset poloiset

elon lankojen kehrääjille?
Me voimme vain olla iloiset
ja itkeä unelmille.
VI EN JAKSA HYMYILLÄ

Olen koettanut silloin ma hymyillä,
kun itkuhun olin pakahtua.
Olen laulellut silloin ma keväitä,
kun syystuulet tutjutti mua.

Olen laulellut silloin ma lemmestä
ja muistellut tyttöni sua.
Nyt kevääni kantelo kaunis sä,
nyt joudat sa unhottua.

Nyt enää mä hymyillä jaksa en.
Pää painuvi vasten kättä.
Minä halajan metsien povehen.

Nyt itkeä tahdon ma kaiken sen,
mitä jäänyt on itkemättä
multa vuosina vaivojen menneiden.
VII KALLIOLLA

Noin nään sinut vieläkin edessäin:
Sinä katselit kalliolla
yli ulapan aaltojen siintäväin -
ja mun oli hyvä olla.

Sua syrjästä katselin kauvan näin:
Tuul' leikki sun palmikolla.
Mut vihdoin käännyit sä minuun päin
niin vienolla katsannolla.

Oi, silmä suuri ja suruinen,
miten saatoit sa olla niin julma!
Mut noin sua aina ma muistelen,

sinä tyttönen mustakulma:
Silmä ylitse aaltojen siintävien
ja tuulessa tukan hulma.

** KIVESJÄRVELÄISET KERTOVAINEN RUNOELMA (1901) Helsinki
ENSIMMÄINEN LAULU

Suomi, surun, soiton maa ja laulun laaja manner,
juhlakenttä jumalten ja tanhujuoksun tanner!

Kaikui ennen kannel täällä, soip' on sodan torvet,
paloi vainovalkeat ja punoittivat korvet.

Painui myöskin auran kynsi syvään kivimäkeen,
syvemmälle luonnon synnyt Suomen kyntöväkeen.

Juotiin vettä virsun alta, petäjäistä syötiin,
metsän anti ammuttiin ja kauppiloille myötiin.

Tuhat noista tutkelmata kertoella voinen.
Toki nyt on tarinamme aihe aivan toinen.

Kaiu ei nyt kanteleet, ei soita sodan torvet,
kuuluu tiuvut, kulkuset, kun kuurassa on korvet.

Vaan kun vettä soudetaan, niin maalipurret seilaa,
salmet tyynnä soiluvat ja mamselit ne peilaa.

Rahaa on kuin ruumenta ja ruokaa niinkuin puuta,
ruoan väliin kastetahan kaulaa sekä suuta.

Eikä vettä, huitua nyt hulju hyvät maljat,
Ranskan viinit virtoaa ja Saksan sampankaljat.

Hei, ken mielii kestihin, se olkoon tervetullut,
köyhä niinkuin rikaskin, niin viisahat kuin hullut!

Pannaan pöytä koreeksi ja piika uutta tuomaan;
Kivesjärven ruukissa on ruokaa sekä juomaa.

Iloinen on isäntä ja rouva ylen sorja,
ei sen sormet työssä kulu, kaikki tekee orja.

Pytinki on pitempi kuin Ämmäkosken silta.
Aamu kun on tässä päässä, toisessa jo on ilta.

Toisessa kun päässä vasta herrat yötä hummaa,
toisessa jo piikatytöt aamiaista hommaa.

Ympärillä koivikot ja lehtovieret vilppaat,
kelpaa niillä juoksennella leskistä ja hilppaa!

Kunnahalla männikkö ja männikössä maja,
pakopaikka lempiväin ja pullonpauke-paja.

Hyvä siit' on katsoa myös kuinka aamu koittaa,
kuinka Kivesjärven päällä päivä sumut voittaa,

saaret sadat selviää ja aavat avaroituu,
niemen päihin töllit sekä talot taajat koituu.

Siin' on Kivesjärven kylä. Kylässä on kansa,
korven kylmän kuokkija ja tuttu tervastansa.

Kukin elää omallaan, ei verkaa eikä velkaa.
Toki ruukin tultua jo toinen aika alkaa.
TOINEN LAULU

Astui ulos aamulla se Anja-rouva nuori,
päivä metsät punasi ja välähteli vuori.

Kuinka lie hän herännytkin kesken kesä-untaan,
valella hän virrall' aikoi käsivartten luntaan.

Astui pitkin metsätietä Anja-rouva sorja,
kastehelmet karisi ja notkui varsi norja.

Tuli hän virran vieremälle, katsoi veden pintaan,
näki kuvan kaunokaisen, nousi riemu rintaan.

Kaunis oli Anja-rouva, muita kaunihimpi,
nainen naitu mieleltään, mut muodoltaan kuin impi.

Kaksi huulta punaista kuin marjat alas paistoi.
Voipa miestä miekkoista, ken niiltä suukon maistoi!

Silmät suuret, ruskeat kuin metsälammen laine,
jossa uinuu ulpukat. Mut varo, kulkevainen!

Rimpi viekas pettävi. Äl' astu lammen rantaan!
Povessansa kuolemata sammal kaunis kantaa.

Kyllikseen kun katsellut hän oli virran kuvaa,
hyvillä mielin hymyvää, kuin omena punastuvaa,

hetkeksi hän heloposkin kasvot käsiin peitti.
Aukasi aamunuttunsa ja hapset hajan heitti.

Kohta Aino-neitinä hän aaltoloihin astui.
Värjyi iho valkea, kun jalka kaunis kastui.

Souti sotka järveä ja joutsen meren rantaa.
Soreammin virran aallot Anja-rouvan kantaa.

Oi, te aallot onnelliset, päivän liedot lapset!
Lumpehina lainehilla läikkyy Anjan hapset.

Liian kaunis lie hän ollut Ahti-ukon nähdä,
vaiko aikoi tihutyön tää kerrassansa tehdä,

tuost' ei tiedä tarina. Mut aalto Anjan ryösti,
vaahtokuplana kiidätti ja virran saareen syösti.

Siinä astui Anja-rouva rannan hietikolla,
päivä päältä hellitti ja hyvä olikin olla.

Pärskyi koski kahden puolin. Saari oli puuton.
Kuinkapa nyt maihin päästä? Turvaksi tuli huuto.

Huuti kerran huikahutti heljällä äänellänsä.
Kosken kuohut kahden puolin viskoi vyöryjänsä.

Huuti toisen, kolmannenki pahemmin jo parkas,
rantalehdot raikahti ja kaiku kauvas karkas.

Virkkoi viisas mylläri: "Käy poika, katso, kuka
virran niskassa huutavi kuin hampahissa hukan!"

Kävi poika katsomahan, kiiruhusti juoksi,
kiiruhummin vielä palas takaisin taaton luoksi.

"Jaakko, miksi kasvosi on kalpeammat kuuta?
Noh, mikä hätä? Etkö saa sa enää auki suuta?"

"Isä, isä, hätä on, niin pistää sydän-alaan,
suonet kaikki tuless' on ja päänkin pohja palaa.

Näin ma itse Vellamon, hän hapsiansa harjaa
päällä kuohun korkeimman, kaiten vetten karjaa!"

"Ja jos nähnyt Vellamon sä olet, poika parka,
silloin tuli turmasi, tok' ällös olko arka!

Käydään tuota katsomahan, mittyinen on herja."
Käytiin, nähtiin Vellamo, mi kaitsi vetten karjaa.

"Houkka, houritko vai onko järjessäsi vikaa?
Talon rouva itse on se, apuhun nyt pikaa!"

Juoksi, joutui mylläri, jo venehessä souti
virran vievän saarehen, pois Anja-rouvan nouti.

Mutta poika mielessänsä mietti monta kertaa:
Näin ma itse Vellamon! Miks muuten niin mun verta

kuvat kummat kuohuttaa ja otsasuonet ouruu?
Kului vuodet, väitettiin, ett' oli hän hiukan houru.
KOLMAS LAULU

Jaakko kasvoi kuitenkin kuin korpikuusi nuori,
verevä ja varteva ja vankka niinkuin vuori.

Kantoi kylän säkkejä ja käytti myllyn pyörää.
Isä itse enimmäkseen kaupan töissä hyörää.

Myöpi viinaa, tupakkaa ja kaulahuiviloita,
ostaa metsän riistoa ja munia ja voita.

Sulavasti kaupat sujuu Kives-mylläriltä,
silmä toinen lupallaan, mut näkeväinen siltä.

Herrain eessä nokkela ja aina norja-selkä.
Kansa häntä ympärillä kadehtii ja pelkää.

Vaan kun silmä viisahasti hällä vilahtaapi,
silloin pullo pulpahtaa ja raha kilahtaapi.

Meni sinne monen talon pennit sekä pellot,
monen miehen verkatakit, vitjat, ankkurikellot.

Toki toista ruukki tuopi. Ruukissa on rahaa.
Sata miestä päivätyössä veistää sekä sahaa.

Ahot laajat aukeavat, nousee hirsikerrat.
Joka harjan nostajaista juovat ruukin herrat.

Makasiinit mahtavat ja konehuoneet kohoo.
Paljon siitä mahtavuutta ulommakin uhoo.

Viestit ulos vierähtää, käy maine maata pitkin:
Kivesjärven ruukissa saa kultaa kulkuritkin.

Tulee miestä työtä varten, tulee työttömyyttä.
Pehtori on hyvä mies, ei pois hän aja syyttä.

Nukkuu puolipäivähän ja aamunaukun nakkaa,
ikkunasta vilkaisee, kun miehet hirttä hakkaa.

Kaksi miestä vierimästä hirren päätä estää,
kolmas kokoo lastuja ja neljäs vasta vestää.

Nyökkää päätä pehtori: "On hyvä että tarkkaan
tehdään työtä tärkeää." Ja katsoo taasen sarkkaan.

Toki ain ei kirvestöihin jouda ruukin väki.
Milloin laakso nostetaan tai tasoitetaan mäki.

Metsä maahan kaadetaan ja kukkatarha tehdään.
Siinä monet kummat kasvit ulkomailta nähdään.

Pystytetään pylvähät ja pannaan lasipallot
niiden päihin kiiltämään kuin murjaanien kallot.

Kelpaa niiden keskellä nyt "volangia" heittää,
maata riippumatossa tai kahviakin keittää.

Joka viikko vieraita ja joka päivä joulu!
Onpa siinä orpanoina Kajaani ja Oulu.

Tulee poiat porvarien: Tukka kaunis kiiltää.
Rouvat raatimiesten käy ja laahus maata viiltää.

Virkamiehet Paltamonkin Kives-ruukin muistaa.
Siellä toti oiva on ja juttu hyvin luistaa.

"Venskan" kieli vengertaa ja virtaa viittä "renskaa".
Ruunuvouti rouvan kanssa pakinoipi ranskaa.

Rouva on ollut Tukholmassa tyttö-aikoinansa,
pansuunissa parhaassa, - sen tuntee tavoistansa.

Käytös siro säilynyt on virkamiehilläki
ajoist' asti Kustavin, min iso-äidit näki.
(Itse he aivan aatelia olivat mielestänsä, sukukirja Sursillien kullakin pöydällänsä.)

Ympärillä erämaa ja halla viljat tuhoo.
Kivesjärvi keitahana korven yli kohoo.
NELJÄS LAULU

Kerran kevät-iltamalla vene vettä sousi,
laski Varislahtehen. Mies nuori maihin nousi.

Astui pitkin metsätietä, tuli ruukin taloon,
siinä sijaa yöksi pyysi; sitten aikoi saloon.

Oli yön ja toisenki ja kohta kolmannenki
koko viikon vierahana, vielä yli senki.

Kukaan enää puhunut ei hänen lähdöstänsä.
Monet kyllä miettivät: Mik' on hän miehiänsä?

Maalariksi mainittiin, söi herrasväen kera,
näkyi hälle maittavankin maito ynnä hera.

Rouvan kanssa kuljeskeli, mäkilöitä nousi,
teki marjamatkoja ja saaren päihin sousi.

Niku Flander, tietoniekka, taitoniekka tiesi:
"Hän on suuri mestari ja mainiokin miesi.

Kuvia hän vaattehelle nahturilla sipoo,
maalaa siihen maisemat ja henkilötkin hipoo.

Niitä herrat ostelee ja lystinänsä näkee.
Nyt hän tullut maalaamaan on Kives-ruukin väkee."

Huhut tuosta kummalliset kautta kylän kulki,
kuiskittihin, kuunneltihin, kerrottiin jo julki:

"Uloskäynyt uusi laki on nyt keisarilta:
Maalattakoon kaikki kasvot Suomen asujilta!

Tytöt pannaan tynnyriin ja pojat tervapyttyyn,
ettei tunne turkkilainen, koska sota syttyy."

Mutta herrat pitäjän ne piti pientä pilaa:
"Patruuna se rouvastaan nyt muotokuvan tilaa.

Tekaista se veitikka voi elävänkin kuvan." -
Tuota kuullen nähtiin monen rouvan punastuvan.

Mikä liekin oikein ollut mestarin sen työnä,
näyttänyt hän nukkuvan ei monenakaan yönä.

Eikä enää ruokakaan niin maistanut kuin ennen,
kahden verran kalpeni hän kesän lyhven mennen.

Sanoi kerran Anja-rouva: "Kivesvaara vielä
käymättä on meillä. Ehkä tänään käymme siellä."

Lausui toinen leikillään: "Ah, rouva, ette varmaan
tunnekaan te tarinaa tuon Kivesvaaran harmaan.

Kivesvaara ole näät ei tavallinen vuori.
Vaara täynn' on saleja, vaikk' kaikki kätkee kuori.

Kivesvaaraa varokaatte! Siellä siki-unta
nukkuu tuhatvuotistansa jättein kansakunta.

Vaimot lapsi rinnoillaan ja miehet miekka vyöllä.
Vuoren ukko uinahda ei päivällä, ei yöllä.

Yksin vuoren huipulla hän tähtein teitä seuraa,
katsoo, kuinka maailmalla ajan myrskyt meuraa.

Hetki lyö. Ja vuoren kylkeen kolme kertaa ukko
kumahuttaa nuijallaan: jo aukee vuoren lukko,

astuu ulos urhokansa, tulee tuhat hiittä,
miehet syltä seitsentä ja vaimot vaaksan viittä.

Silloin aseet kalskavat, mäet kaikki mätkyy, kaikaa,
kääpiökansa kukistuu, taas alkaa jättien aika."

Anja-rouva ailakoi: "Mua säikytätte vainen.
Totta, toivon, hiisillekin pyhä lienee nainen."

Eikä mikään auttanut. Sen päähäns' oli saanut
Anja-rouva armas eikä kärttämästä laannut.
VIIDES LAULU

Niinpä kerran lähdettiin. Soi nauru metsätieltä.
Mutta yhtä iloisina palattu ei sieltä.

Virsta vettä soudettiin ja toinen maata tultiin,
kolmannella kohottiin ja - vuoren alla oltiin.

Nousi suosta suuri kulju niinkuin jättikirkko,
peninkulman juuret maassa, pilvein päällä nirkko.

Näkyi sinne maailmoita: erämaata sankkaa,
suota, suurta rimpeä ja havumetsää vankkaa.

Kivesjärvi piennä niinkuin lampi alla päilyi.
Päivä laski. Laaksomailla terhen hieno häilyi.

Hiljaist' oli kuin haudassa. Vain hengityksen kuuli.
Surissut ei sääsken siipi, tuntunut ei tuuli.

Asumaton avaruus kuin meri huokas alla.
Pelvon, vavistuksen henki kulki kukkulalla.

Anja-rouva nauraa koki: "Tutkikaamme, tokko
vielä onpi elossa tuo hiitten suku sokko."

Lausui, kolme kertaa löi hän vuorta kepakolla.
Toinen nauroi: "Hiidet nuo myös taitaa kuurot olla.

Täytyy heitä herättää." Oli jyrkänteellä paasi.
Alas vuorta vyörymään mies voimakas sen kaasi.

Vieri paasi pauhaten, jo Hiiden väki kuuli,
koko vaara kumisi, sen ukkoseksi luuli.

Kuului kalske kalpojen, nous jättein kansakunta.
Anja-rouvan poski oli valkeampi lunta.

"Menkäämme!" hän virkahti ja vienolla liikkehellä
tarttui käteen kumppalin. Se ään' oli arka, hellä.

Se ääni pyysi, rukoili: "Vie minut, nosta, kanna
kauvas metsän siimekseen, pois taakse taivaan rannan.

Ma unhoitusta halajan, sen yksin saan ma sulta."
Taideniekan sydämessä säihkyi tuhat tulta.

Seisoi miehet miekka vyöllä, vartoi Hiiden kansa.
Taideniekan rinta nous, hän nautti voimastansa.

Sana vaan! Ja sylissään oli maailma! Ken tuota
uskois? Mutta hiidet nuo ei liian kauvan uota.

Hetki lyhyt, lentävä! Taas kaikk' oli niinkuin ennen.
Äänetönnä kumpainenkin astui alas mennen.
KUUDES LAULU

Hiiden kansa on sellainen, että ken sen herättääpi,
sille se ikiviholliseksi ja painajaiseksi jääpi.

Sen sydämessä aina aallot syksy-öiset pauhaa.
Anna ei hiidet hänelle yön lepoa, päivän rauhaa.

Taideniekan mielehen oli tunkenut tuska kuuma.
Päivät, yöt hänen haaveissansa hautui sama tuuma:

valloittaa tuo valkokyyhky keinolla vaikka millä.
Vaan mikä kerran ol' menetetty, ei takaisin tullut sillä.

Anja-rouva kohteli häntä niinkuin kerjäläistä.
Vait'olo vallitsi pöydässä. Kaikk' kylmää oli ja jäistä.

Monet kerrat määrännyt hän oli jo lähtöpäivän,
sentään jääden. Toivoi toki häipyvän tuon häivän.

Saapui syksyn sade-ilmat, vesivirrat loiskui,
huoneissa oli hämärä, tiet likaa täynnä roiskui.

Anja-rouva päivät poltti puita uunissansa.
Ruukin herrat humaltuivat pikku puolellansa.

Siellä asui sihteerit: Karl Johan Argillander,
virkaheitto mittari ja Nikodeemus Flander,

kamreeriksi kutsuttu ja sivistynyt "civis",
juridiikan juttuherra, tietoniekka tiivis.

Niku puhui latinaa ja lauloi monet gluntit.
Sillä aikaa mittar' ehti ottaa monet "klunkit".

Passarina Santer' Palo, kauppa-apulainen,
hiukan yksinkertainen, mut tuiki tarkkaavainen, -

katsomahan varsinkin, min verran lasit vetää.
Siin' ei ollut vertaistansa Santerilla ketään.

Sellainen oli seurakunta, jonk' oli rippi-isä
patruuna. Nyt tullut oli taideniekka lisää.

Hyvinpä hän "kansliassa" näytti viihtyvänkin,
naukun otti niinkuin muut ja kortit tunsi hänkin.

Tullut kanssa patruunan myös heist' oli hyvät tutut.
Taisi hän monet tarinat ja monet tyttöjutut,

joille nauroi kuollaksensa patruunamme parhain.
Yhdessä nyt nähtiin heidät myöhään sekä varhain.

Oli kerran istuttu näin jälleen päiväkausi.
Väsähti jo sihteerit ja seura hajottausi.

Patruuna kera mestarin yli pihan pimeän luikki.
Anja-rouvan kamarista yksin tuli tuikki.

Kuiskasi nyt patruuna: "Siell' onko ulkomailla
tapa mennä maata näin, kun viel' on yhtä vailla?"

Vieras katsoi kysyvästi. Nauraa hörähytti
patruuna ja ilkamoiden silmää räpäytti:

"Viinit parhaat tallella on meillä vielä täällä,
jotk' on nuorna juotavat ja juuri tällä päällä."

Sanoi vielä sanasen ja kuiskaamalla senki.
Syksy-yöhön synkeähän katos kumpainenki.
SEITSEMÄS LAULU

Virkkoi viisas mylläri: "Tän' yönä maata parhain
taas sun, eukko, saunass' oisi eikä nousta varhain."

"Missä sinä itse nukut?" "Nukun vaikka missä,
tytöt nukkuu tuvassa ja Jaakko ylisissä."

"Vaan jos Jaakko heräjää?" "Hän nukkuu niinkuin tukki,
jos hän joskus heräiskin, hän tuhma on kuin pukki."

"Etkö sentään usko, että on se synti suuri
nähdä, kuinka omat lapset on kuin portot juuri?"

"Hullutusta! Tytöt silti naiduks tulee kyllä."
Keskustelun mylläri päätti pikku hymyilyllä.

Tuli ilta. Kaikki nukkui. Kuului koputusta.
Tehtiin tuli tuvassa ja raoitettiin usta.

Pantiin kahvi tulelle ja vehnäleipää tuotiin.
Sillä välin monet suukot otettiin ja suotiin.

Juuri kuin näin tuvassa oli kestit ylimmillään,
janohonsa Jaakko-poika heräsi ylisillään.

Kompuroitsi alas, auki pirtin oven veti.
Lensi silmät selälleen ja jano haihtui heti.

Siinä istui ruukin herra Riika polvellansa.
Toinen julki juovuksissa makasi Mantan kanssa.

Hämmästyen Jaakko raappas korvallista kerran.
Hölmistyipä hetkeksi myös itse ruukin herra.

Toki kohta tointui, vieri sanat sorjat suusta:
"Jaakko, kah, sa putositko pilvistä vai puusta?

Kauan oon jo tuuminut sun ottaa ruukin pestiin.
Kaksisataa saat jo heti. Käytkö kera kestiin?"

Lausui, otti lompakosta punalaitaa kaksi.
Mutta Jaakon poski lens kuin lumi valkeaksi.

Kuului kumea karjahdus ja puukko kirkas kiilsi,
syvälle se ruukin herran rintaluihin viilsi.

Huuto, melske, meteli! Yön halki huudot raikaa,
tulet, lyhdyt tuikkivat ja hätäkello kaikaa.

Makasi maassa patruuna. Jo ruukin väki herää.
Jaakko katsoo äänetönnä puukon punaterää.

Seisoo vieras mestari kuin patsas paikallansa.
Syöksee sisään Anja-rouva pitsivaipassansa.

Jaakko ympäri käännähtää. Mit' on tää? Mistä verta?
Haa, mi haamu ovella? Sen on hän nähnyt kerta.

Impi virran vierellinen, kuohupaita kulta!
Jaakon silmät iskevät nyt verta sekä tulta.

Sylihinsä Anja-rouvan tempaa, ulos kantaa,
juoksee yöhön synkeähän, syöksee metsän rantaan.

Kauhu yössä kasvavi, käy huuto taloloissa:
"Patruuna on murhattu ja ruukin rouva poissa."

Vesi roiskuu, ryskää puut, kun Hullu-Jaakko astuu.
Mutta Anjan valkovaippa likaveessä kastuu.

Tulet yössä tuikkavat. Käy loimo puiden takaa.
Anja Jaakon povella kuin kuollut joutsen makaa.

"Mun on vilu," virkahtaa nyt Anja vienoin äänin,
katsoin ylös kantajaan, "ja pahoin riippuu pääni."

Sade suhuu taivahalta, märkä metsä huokaa
Jaakko seisahtaa kuin kivi, lausuu: "Anteeks suokaa!"

Huudot yössä kaikuvat: "Halloo! Täss' ovat jäljet.
Tännepäin! Nyt murhamiest' ei auta armot, eljet!"

Nukkumasta Anja-rouva löyttiin mättähältä,
Jaakon takki allansa. Kun kysyttihin hältä:

"Eikö rouva peljännyt?" hän vastasi näin ikään:
"Putoovani pelkäsin, mut muut' en muista mitään."

Mutta Hullu-Jaakkoa ei nähnyt, kuullut kukaan
Eikä häntä enempää sen jälkeen haettukaan.
KAHDEKSAS LAULU

Astu aatos mullasta! Tiet lokaiset jo heitä!
Kylvä maille kukkia ja sido seppeleitä!

Soios laulu sorjemmin kuin koskaan ennen soit sa
kertoa kun immen tarun lyhven, vienon voit sa.

Lumikista laulan nyt ma keltasuortuvasta.
Taivaan lapsi oli hän, ei tästä maailmasta.

Silmät häll' oli siniset kuin ruispellon kukka,
iho ilmi kuultava ja kultainen oli tukka.

Niin sen ääni helisi kuin hopea ja tiuku,
niin sen kasvu kaunis oli kuin ryytimaassa riuku.

Poron pienen saanut oli hän lahjaksi taatoltansa.
Kuinka kaunis olikaan hän pienessä pulkassansa!

Lapin pieksut jalassa ja puuhkalakki päässä,
näin hän hankia kiidätteli tuulessa, tuiskusäässä.

Kaunista kaks he olivat, ei huomisesta huolleet.
Ah, nyt ovat kumpainenkin kuopatut ja kuolleet!

Itku äänen sortavi ja suru rinnan raastaa.
Toki täytyy järjestään mun kaikki teille haastaa.

Tytär oli hän rovastin ja lapsilauman nuorin,
siksi jäi hän kotihin, kun kouluun toiset suori.

Isä kutsui kullaksensa, kylä mamseliksi,
vihdoin kutsui kumpainenkin häntä Lumikiksi.

Taaton hyvän polvella hän tiedon alkeet oppi.
Emon ammoin kätkenyt oli kirkkotarhan soppi.

Ollut ei iloa pojistaan juur' ollut rovastilla:
yksi oli maailman kululla ja kaksi tuomarilla,

juopporenttuja kumpikin. Nyt tahtoi tyttärestään
hän kaikki maailman karkeudet ja turmelukset estää.

Siksi hän pannut tytärtään ei kouluhunkaan koskaan.
Mitä on liika tietäminen kuin tomua ja roskaa?

Vähän luvunlaskua ja historiaa hiukka,
kristin-uskon kappaleet, - siin' oli kurssi niukka.

Vaan kun talvi-illoin tähdet taivahalta hohti,
silloin ukko tyttärensä usein ulos johti,

näytti monet tähtisarjat, valosumut summat,
kertoi Luojan luomistöistä monet kaskut kummat.

Tyttö hänen puhettansa kuuli silmin suurin.
Kului vuodet. Täyttänyt hän viisitoist' oli juuri.

Juhannuksena käynyt oli hän ripillä ensi kerran.
Kuinka kaunis olikaan hän armopöydässä Herran!

Yllään puku valkea ja kielokimppu vyöllä.
Päivän kaiken itki hän ja yhä itki yöllä.

Kuolevansa toivotteli. Viel' ei kuolo kuullut.
Ah, ken oisi totehen niin pian sen käyvän luullut?

Tuli syksy, jäätyi järvi, kimmelteli kiteet.
Virkkoi ukko-rovasti: "Nyt kiini kirjan niteet!

Käyneet Kivesjärvellä me emme ole pitkään.
Ei meit' auta estelyt, ei anteekspyynnöt mitkään.

Tänään lähtekäämme! Kauan tuuminut oon tuota.
Opettajan otamme me mukaan kirkon luota."

Sanottu. Oli valjahissa Lumikin poro pian.
Reessä ukko-rovastin sai opettaja sijan.

Jää oli kierä niinkuin peili, tuulen teitä tultiin,
kaviot ne kapsahteli, pian perillä oltiin.
YHDEKSÄS LAULU

Patruuna jo parannut oli ammoin haavastansa.
Ruukin rouva yhä kuiki mustassa puvussansa.

Kaunis oli katsoa hän, kauniimp' entistänsä,
suru suuri silmissään, mut nauru äänessänsä,

nauru kirkas, räiskyvä kuin öinen tulipalo,
joka uhkaa maailmaa ja valaiseepi salon.

Niku Flander lausui usein: "Piru tässä piinaa!
Rouva laskee leikkiä ja mestari juo viinaa.

Hyvä loppu täst'ei tule. Timeo ridentes .
Siihen asti kuitenkin: Beati possidentes ."

Ruukin ruokasalissa he kahvia juuri joivat,
vaikenivat välistä ja taasen tarinoivat.

Taideniekka väitti: "Teill' on silmät oravaisen."
Anja-rouva naurun päästi kauvas kaikuvaisen.

"Kenpä tietää, hampahat myös oravan teill' lienee?"
Anja-rouva nauroi sekä vastas: "Herra tiennee!

Vaarallista varmahan ei oravan lie puru."
Taideniekka huokas: "Ah, se on kuin sydänsuru!

Oravainen hampahansa yhteen aina puree."
Anja nauroi: "Houkka on, ken oravan tähden suree."

"Ja jos nyt ma virkan teille, että teidän tähden
surrut olen kuut ja viikot enkä ennen lähde

kuin ma olen ampunut sen oravan oksapuulta,
puulta purevaisen sen ja suudellut sen huulta."

"Siispä toivon, että jäätte tänne ikuisesti."
Anja nauraa hekotteli aivan herttaisesti.

"Anja! Totta tarkoitan. En kestä enempääni.
Mun sydämeni sairas on. Vain teeskelyä on jääni.

Päälläni taivas pimeä ja allani musta multa.
Ma menen hukkaan ilman sua. Auta, Anja kulta!"

Taideniekka tarmotonna seisoi Anjan eessä.
Anja rukka nauraa hyrski aivan silmät veessä.

"En ole aivan huono niin kuin huonolta ma näytän.
Paljon voittaa vielä voin, jos voimani oikein käytän.

On mulla yksi ajatus, on ollut lapsest' asti.
"Joulun" tahdoin tehdä ma. Se elon tieni rasti.

Joulun. Suomalaisen Joulun. Kera kulkusien,
kera kuusten, kynttiläin ja tähtein tuikkivien.

Kankahalle kiinnittää tuon kaiken tahdoin, vielä
kasvot kauniit Marjatan. Hänt' etsin elon tiellä.

Kuvaa tuota aatellut olen päiväni ja yöni.
Siitä piti tulla minun suuri elintyöni.

Jäähyvästi Jouluni! Nyt huomaan sen ma vasta:
En ma löydä Marjattaani koskaan maailmasta."

Taideniekka vaikeni. Hän puhui silmät veessä.
Anja-rouva vaiti seisoi kädet kasvoin eessä.

Silloin, - ihme nähtihin! Yö poistui, päivä valkes,
kuului laulu enkeleiden, seinä harmaa halkes,

näkyi muoto Maarian. Hän palmun lehvää tarjoo.
Huikaistuna taideniekka silmiänsä varjoo.

Taikka, puhuaksemme taas tavallista kieltä, -
Lumikki se oli, joka päänsä pisti sieltä,

(ei suinkaan seinän raosta, vaan oikein oven kautta).
Toki taian hälvetä ei tarvitse sen tautta:

Silmät paistoi siniset kuin ruispellon kukka,
posket nuoret punoitti ja kultainen oli tukka.

Lapin pieksut jalassa ja puuhkalakki päässä.
Ken ei siitä syttynyt, sen sydän oli jäässä.

Ihastellen taideniekka kaunista katsoi lasta.
Hymyellen Anja-rouva vieraita kävi vastaan.

Hymyellen istui hän koko illan, säesteli
gluntteja, joita Flander kera rovastin lauleskeli.

Hymyellen kuuli hän, miten taideniekka anoi
Lumikkia mallikseen ja mairitellen sanoi:

"Luulen että teistä tehdä alttaritaulun voisin
parahimman, neitini, jos kirkkomaalari oisin."

Siihen heti vastaus oli valmis patruunalla:
"Taulun teiltä tilaan ma ja hinnalla korkealla."

Asia oli päätetty. Kuvan Paltamon kirkko saisi.
Vieraiden kera taideniekka jo tänään matkustaisi.

Hymyellen Anja-rouva puhetta tuota kuuli.
Eikö liene ymmärtänyt vai leikiksi vaan sen luuli.

Hymyeli hän vieläkin, kun taideniekka läksi.
Mutta heti sen jälkehen hän kääntyi kipeäksi.

Kauan kuolon, elämän hän väikkyi vaihtehella.
Parani vitkaan. Siit' on aika sitten kertoella.
KYMMENES LAULU

Sakastista laitettu oli atelieeri aivan,
siinä se näki taideniekka monen viikon vaivan.

Onnelliset kuitenkin oli hälle nämä päivät,
kirkkaus täytti rintansa, oli haihtunehet häivät.

Hiidet tulla tohdi näet ei pyhän paikan piiriin,
nekin kuin ohi lentelevät, tarttuvat tuuliviiriin.

Alla kaarten korkeoiden aatos kohoaapi.
Hiljaisessa hämärässä muistot muodon saapi.

Astuu esiin siskot sekä äiti harmaahapsi.
Silloin usein taideniekka itkee niinkuin lapsi.

Enkelin kuva emolla oli kuolinvuoteen päällä.
On kuin valkosiivet sen nyt vielä leyhyis täällä.

Välistä sen äänikin ihan selvään helähtääpi.
Silloin usein taideniekka työssään hätkähtääpi,

näkee kasvot Lumikin ja jatkaa taasen työtään.
Mutta neiti Lumikilla kieli käypi myötään.

Hänell' on kyllin kertomista pienestä porostansa,
iloistaan ja suruistaan ja rakkaasta taatostansa.

Sitten vielä taitelee hän paljon tarinoita
tyttäristä kuninkaan ja peikkosatuja noita,

joista hiukset pystyyn käy ja karmii selkäpiitä.
Piennä hänen mummonsa oli paljon puhunut niitä.

Koskaan ollut Lumikilla ei kuulijaa näin hyvää,
joka sanoo aina "jaa" ja katselee niin syvään,

syvään syömen pohjahan, ett' aivan kaikki aukee
rinnan ukset arimmat ja neitilinnat raukee.

Huomaa sen hän itsekin ja äkkiä vaikeneepi
nähdessään, miten taideniekka hiljaa hymyileepi.

"Hyi, te minua pidätte yhä varmaan piennä lassa,
vaikk' olen täysikasvanut ja käynyt kosimassa

on jo minua opettaja kylän kiertokoulun."
Silloin herää aatteistansa taideniekka Joulun.

"En minä teille hymyile, vaan hymyilen ma muulle,
Luojan taivaalle, tähdille ja päivälle ja kuulle.

Kaikki, kaikki niin kaunihilta nyt silmähäni näyttää,
rintani riemu, hartaus sekä rukoukset täyttää."

Mutta Lumikin mieli yhä on epäilyksen vanki.
"Tekö rukoilette, te, joka kiellätte Jumalanki?"

"Kuka on sitä sanonut? Ei suinkaan isä?" - "Ei, vaan
tytöt kauppamiehen, joilta tietoni kaikki veivaan."

"Jumalahan uskon ma, min äänen joka hetki
kuulen sydämessäni ja kuulen kuiskehetki.

Ja ma häntä rukoilen, hän että mun valistaisi,
että mun silmäni kauneuden kaiken nähdä saisi,

maassa, meressä, ilmassa ja ihmissydämissä,
saisin kaiken kuvaella väreissä välkkyvissä."

Taideniekka vaikeni. Lumikki hiljaa kuuli,
monta sanaa ymmärsi, mut monta myös vei tuuli,

tuuli, joka kirkon nurkissa tuprutteli lunta.
Mutta templin sisäpuolla luotiin suurta unta.
YHDESTOISTA LAULU

Tuli joulu. Lapset hyppi, kuuset koristettiin,
kukkuvin kulkusin kyläteillä ajaa huristettiin.

Käytiin vielä kauppiaassa viime ostoksilla:
omenoita, orehkoita iloksi lasten illan.

Pappilassa parhaillansa puuropata kiehui,
Lumikki esiliinoinensa emäntänä liehui.

Kattoi pöydän, käänsi paistit, kaasi kaljaa tuoppiin
Hymy kiersi silmihin ja nauru poskikuoppiin.

Tapahtunut tuolla oli kirkon kaarten alla
äsken ihan ihmeellistä ja outoa hälle vallan.

Suudellut oli mestari häntä kaksi kertaa suulle
Oi, miten paljon puhumista nyt hällä ois ollut kuulle!

Isä ei mitään tietänynnä. Isä, isä parka!
Kesken taloustoimiansa kamariin hän karkaa,

istuu isän polvelle ja silittää hänen hastaan,
taasen kyökkiin kiiruhtaapi. Kummaksuen lastaan

katsoo ukko rovasti ja hiljaa hymähtääpi.
Jotakin hän arvaa, enin arvoitukseks jääpi.

Mutta miss' on taideniekka? Miksei täällä, jossa
päiviä, viikkoja elänyt on kuin kullan kukkarossa?

Hetken työnsä seurassa hän vielä viettää tahtoi.
Huomenna sitä kaikki kansa katsella jo mahtoi.

Valmis oli vaivan heelmä. Siunannut oli Herra
työtä, jota viimeistellä hän tahtoi vielä kerran.

"Porollani noudan sun," oli luvannut lähtiessään
Lumikki. Sitä ajatteli hän alati sydämessään.

Tähdet syttyy taivahalle, hämärä hiljaa lankee.
Taideniekan rinta on niin rauhaton ja ankee.

Kaksi lintua laulelee hänen sydämessään juuri.
Toinen laulaa: "Iloitse! On tehty työsi suuri.

Maalannut olet Marjatan. On omasi impi sorja.
Nouse Herraa kiittämään maan lapsi, tomun orja!"

Vaan se tumman Tuonen lintu lauleleepi tälleen:
"On mennyt onni, alkavi taas tuskan aika jälleen.

Houkka! Lepoa luulottelet saavasi Lumikilta,
lepoa, jota sinulle ei antanut joulu-ilta.

Ken kerran Hiiden oma on, se Hiiden omaksi jääpi."
Niin raskahasti taideniekan sydän sylkähtääpi.

Pois te varjot kuoleman! Mun aurinkoni on pyhä.
Luvannut mulle hän säteillä on aina sekä yhä.

Kirkas on silmä Lumikin, ei samenna sitä häivä.
Elämäni oleva on juhla ja pyhäpäivä.

Tehnyt olen Joulun ma, teen vielä Juhannuksen,
kuvaan ilon ihmisille ja kesän kukoistuksen.

Vaan se tumman Tuonen lintu lauleleepi jälleen:
"Itseäsi pettää tahdot, taideniekka, tälleen.

Päiväsi on pimeä ja Joulusi on turha.
Tehnyt olet tihutyön ja aattehesi murhan.

Maalannut et Marjattaa, vaan naista lempimääsi.
Siksi niin sydämes sylkyttää ja pyörtymässä on pääsi.

Henkesi hiitten oma on, sen peittää Hiiden häivät.
Eivät ne koskaan koita sulle elon suuret juhlapäivät."

Joulukellot kaikuvat, ne soivat maalle rauhaa.
Taideniekan sydämessä syksyn aallot pauhaa.

Mitä tekee mestari? Oi, suurta kauhistusta!
Vetää yli taulun kaiken kaksi viivaa mustaa, -

vaipuu maahan niinkuin kivi. Silloin ovi aukee,
astuu sisään haamu tumma, lausuu ääni raukee:

"Tiesinhän: sinun ilojasi kaikki ymmärtääpi,
mutta sun suurille suruillesi tää sydän yksin jääpi."

Ylös karkaa mestari. Hän Anjan kasvot kohtaa,
näkee silmää kaksi, jotka sairaan tulta hohtaa.

"Tule! Orhi odottaa. Sen harja tulta tuiskii!"
Anja hänen korvahansa kiihkeästi kuiskii.

Tiellä poron tiuvut soi. Sen kumpainenkin kuulee
Käsitysten kiiruhtavat ulos talven tuuleen.
KAHDESTOISTA LAULU

Ruukiss' oli joulujuhla. Patruuna oli poissa.
Tultiin ilman isäntääkin toimeen hyvin koissa.

Suureen ruokasalihin oli kuusi sytytetty,
ympärillä ylenmäärin kansaa kestitetty.

Niku Flander isäntänä ilomielin hyöri,
leikin laski vanhoille ja nuorten kanssa pyöri.

Mutta rouvan kammioss' oli ankeata aivan.
Levotonna taideniekka tähtiä katsoi taivaan.

"Näetkö kuinka ne tuikkivat? Näetkö kuinka ne kiiluu?
Kalevan kalpa taivahalla kuin pyövelin on piilu."

"Anna tuikkia tähtien, anna kiilua kirvehien!
Eivät ne meihin yletä, ei majahan miekkosien."

"Näetkö, taivas tummuvi, jo kaikki on tähdet poissa.
Kuuletko myrskyn ulvontata nurkissa, ullakoissa?"

"Anna ulvoa myrskytuulen, anna pilvien ajaa!
Eivät ne koskaan pimittäne onnellisten majaa!"

"Anja, Anja! Kuuletko poron pieniä kulkusia?
Herra nyt hyvästi siunatkohon meitä molempia!"

Anjan helmaan heittäyy hän suuressa hädässänsä. -
Anja hänelle kertovi tarun omasta itsestänsä.

Tänne häntä ajanut oli korpeen kaiho kuuma.
Hänestä oli lähtenytkin koko ruukin tuuma.

Käynyt Kivesjärvellä hän oli kerran lassa.
Ihastunut, itkenytkin yössä valoisassa.

Sitten taaton kuoltua, kun häntä omaks kosi
Oulun rikkain patruuna, tuli unelmasta tosi.

Kivesjärven rantamalle rautaruukki luotiin.
Taisi niihin aikoihin ne juuri tulla muotiin.

Mutta linna unelmain? Se oli mennyt, mennyt.
Onnen kulta kätkössä on metsän sinisen nyt.

Eikä sitä sieltä saa kuin lapsi yksi-öinen
yksi-öisellä varsalla jään ylitse yksi-öisen.

Näin ääni Anja-rouvan soi kuin kehtolaulu lauha.
Taideniekka rinnassansa syvän tunsi rauhan.

Rauhoittuu myös ruokasalissa riemuhuudot rahvaan.
Miksi kaikki verhouu kuin sumupilveen vahvaan?

Miksi tanssi taukoaa ja miksi laulu lakkaa?
Miksi maahan viinakannun Niku Flander nakkaa?

Seisoo ovella rovasti. Hän Anja-rouvaa kysyy.
Opettaja taempana porstuassa pysyy.

Hän viedään rouvan kamariin. Käy Anja hälle vastaan:
"Rauhan juhlaa, rovasti! Mut mikä oikeastaan

tuo meille tämän kunnian tähän merkilliseen aikaan?"
Niinkuin pitkän pilven päältä ääni ukon kaikaa:

"Kuollut on mun tyttärein. Tuoll ulkona hän makaa."
Niinkuin lapsi äänehensä itki vanhus vakaa.

Parahtaen taideniekka rientää kartanolle
Ympärillä kaikki kansa katsoo vaiti ollen.

Lepäsi puhdas pulkassansa käärittynä vuotiin. -
Mielipuolena kartanolta takaisin hän tuotiin.

Mielipuolena vietiin pois ja pantiin teljen taaksi.
Eläneekö enää hän vai muuttunut lie maaksi?

Kuink' oli kaikki tapahtunut? Kun kirkkoon Lumikki tuli
eikä ketään löytänyt, niin sydän hältä suli.

Itkien hän pulkkahansa istui, ajoi jäälle.
Kun ei kotiin kuulunut, niin tultiin tuskapäälle.

Ukko-rovasti kamarissaan huudon kimeän kuuli.
Ulos juostiin. Tähdet loisti, vinkui talvituuli.

Sulaan ajanut hän oli yössä sankeassa.
Siitä nyt suru on kylässä ja parku pappilassa.

Mutta salmen suuhun, johon Lumikin reki hukkui
nousi kivi kirjava, min päällä lokit nukkui.

Kesä-illoin kauvas niiden valkosiivet päilyi.
Surma-saaren nimellä se saari sitten säilyi.
KOLMASTOISTA LAULU

Oli niinkuin kirous ois painanut siitä saakka
Kivesjärven ruukkia; sen tuntui tumma taakka

kaikkialla: tuskin kului päivää ilman turmaa,
paheet kasvoi, kansa mätäni, riehui rikos, surma.

Hirtti ensin itsensä Karl Johan Argillander.
Iloa nyt yksin piti yllä Niku Flander.

Puukotettiin mylläri. Tytär lapsenmurhan teki,
toinen murtovarkauden, min äiti itse näki.

Konemestari murskaks meni hammasrattaan siipiin. -
Kautta Kivesjärven kylän kauhu kalvas hiipii.

Minkä tytär raiskataan, min pirtin tuli tuhoo.
Onnetuutta, orpoutta Kives-ruukki uhoo.

Miehet karkaa metsiin. Täyttyy kirkkomaassa haudat.
Kaikkialla kalisevat kahlehet ja raudat.

Ryöväreitä ilmestyy ja rosvojoukkioita.
Nimismiehet, siltavoudit turhaan ajaa noita.

Päällikkönä - sanotaan - on heillä itse Häijy,
johon ei pysty lyijy, jota ei tuli, ei vesi väijy.

Päättänyt hän hävittää on koko Oulunläänin,
ettei kukko kieku siellä, ei kuulu ihmis-ääni.

Venehissä he vallitsevat Oulujärven vettä.
Tuskin tohtii kirkkomatkan tehdä asehetta.

Tunkeutuvat taloihin ja juovat sekä syövät.
Kuka heitä vastustaa, sen kuoliaaksi Iyövät.

Kajaaninkin kaduille jo öin he uskaltavat.
Viskaali on vimmoissaan: Mi aika? Mitkä tavat!

Nähdään merkit taivahalla ja monta uhkausta,
maailman loppua peljätään ja tuomion tulemusta.

Se oli niihin aikoihin kuin Penna sen unen näki
jota sitten kaikkialla kertoi seudun väki.

Oli niinkuin ollut oisi suuri pätsi maassa,
suurempi kuin Immolan ukin tervahauta haassa.

Siitä tulenliekit nousi Suomen taivahalle,
äänet hurjat, huutavaiset kaikui kaikkialle:

"Paadam, paadam Paaranista! Jehova on suuri.
Jaoitettu on Jeriko ja pyhän linnan muuri."

Kysyi Penna, jonka opas oli itse vanha Aadam:
"Kuka on tuo hirmuhuutaja? Mitä on tuo: paadam,
paadam!"

Vastasi Aadam hänelle: "Se on Juudaan jalopeura,
joka karjuu kahleissaan ja verta himoo teuraan.

Se on suurten sotien merkki." Vaikeni Aadam, kaikui
toinen ääni niin kovasti, että maa ja vuoret raikui.

"Kauhistus Karmelista! Täytetty on Gehenna."
Silloin hiukan tutisevan polvensa tunsi Penna.

Mutta Aadam selitti: "Se on se suuri Skorpioni,
jonka hampaat niskassansa on tunteva kohta moni.

Se on syntien syvien merkki." Ääni kolmas ärjyi,
niin että kaikki kuolevaiset taivaan alla värjyi.

"Mene tekel meille, teille! Uus tulossa on Upharsin!
Kauhistukoot kansakunnat, kun ma maata marssin."

Mutta Penna, mi peljästynyt ei aivan vähimmästä,
kysyi: "Mikä arvelu on Aatamilla tästä?"

Vastasi Aadam hänelle: "Se on se pöyhkä riikinkukko,
jota pitää kädessään se pimeän paikan ukko.

Ja nyt kavahda, katsele!" Pois Aadam hältä haipui.
Mutta niinkuin Ukon lyömä Penna maahan vaipui.

Pätsin liekkimerestä tulikukko esiin sousi,
astui kerran keikahutti ja aidan päälle nousi.

Siinä alkoi kiekkumaan. Maa järisi, tähdet putoi,
pilvi synkkä taivaankannen kaiken yöhön kutoi.

Ilman patsaat pamahteli, kukistui koko riikki. -
Samana yönä ryöstettihin Kivesjärven ruukki.
NELJÄSTOISTA LAULU

Tapa on meidän patruunalla - jota hän yhä jatkaa -
kevättalvella kerran vuodessa tehdä pieni matka.

Karjalan kaiken hän ajelee ja Pietarin kautta palaa,
ostaa metsiä matkoillaan, mut hommansa muut hän salaa.

Karjala näet on kaunis maa: joka kylässä taloa sata,
joka talossa kymmenen tyttöä, kassan ruskean kantajata.

Emännillä on tsaijut hyvät ja isännillä viinat.
Patruunalla on muassaan musliinit ja silkkiliinat.

Lauluja urhot laulelee ja sananlaskuja lausii.
Viinan vierellä vierähtää voi helposti vuorokausii.

Karjalan mies on hyvä mies, ei kieltää voi hän mitään,
tarjoaa, mitä talossa on. "Kuda Ruodshin brihalle pitää?"

Paljon pitää patruunalle: karhuja kaattavia,
hirviä hiihdettäviä ja impiä ihania.

Hei, miten sukset sujuilee, kun Karjalan brihat luistaa!
Aamuhämärässä hongan alla he naukun ottaa muistaa.

Aunuksessa on aavat maat ja kirkas on hangen kanto.
Karjalan tytöillä vilkas silmä ja sukkela suun on anto.

Palannut juuri patruuna oli moiselta matkaltansa,
mutta jo kotihin tullessa kivun tunsi hän rinnassansa.

Vilustunut hän varmaan lie, on viikkoja monta maannut.
Sillä aikaa Anja-rouva ei tanssimasta laannut.

Mit' oli ennen hän menettänyt, siit' otti nyt hän koron.
Oli niinkuin nielaissut hän oisi tulisoron.

Yhtenään piti iloa ja herroille häiläköitsi,
suu oli sula hunaja ja katse kipenöitsi.

Monet katsoi kummeksuin. Hänen hulluksi tulleen luultiin
Mutta kahvipöydissä jo kummia hänestä kuultiin.

Kohta ei koko Kajaanista eikä Paltamosta
löytty herraa, mi kehunut ei Anjan suosiosta.

Minkä herrat osotti tien, sen talonpojat karsi.
Kautta kaikkien hollitupien oli hän puheenparsi.

Mik' on meidän joutsenella? Ryvettyikö valkee?
Alla tuskan armottoman Anjan sydän halkee.

Kaikki on hälle pimeää ja pahaa maailmassa.
Ei hän vielä hullu ole, mut hulluksi tulemassa.

Tulet tuikki ruukilta, oli valaistu yläkerta.
Ulkona lumiset koivut yksin katseli valomerta.

Miehet hiljaiset hiihtelevät pitkin metsän rantaa.
Virkahtaapi se pisin mies, joka karhuntaljaa kantaa:

"Kontio korvennettava on pesähänsä omaan."
Ikenensä irvistyivät nauruun sanattomaan.

Ruukilta soitto, laulu soi, on juhlat juuri heillä.
Miehet hiljaiset hiihtelevät poluilla ja teillä.

Aitan ovi murretaan ja öljytynnyri tuodaan,
kumotaan kuistin rappujen alle ja risurovio luodaan.

Tuluksin tulta isketään. Hyvä Jumala! Liekit jo liehuu.
Kellarin kivilattialla öljy kuuma kiehuu.

Syttyy parrut, siltapuut. Hoi, missä on ruukin väki?
Lumiset koivut yksin yössä tuhotyön sen näki.

Hoi, koko kellari tulessa on! Pian permantopalkit pettää.
Saako näin tulla Tuonen sato ilman hiiskehettä?

Yläkerran salissa soitto soi. Pidot siellä on patrunessan.
Alakerrassa isäntä yksin voihkavi vuotehessaan.

Hänen rintansa on niin kipeä, hänen päätänsä suonet
hakkaa.
"Anna anteeksi, Anja kulta, ja tanssimasta lakkaa!

Tanssin tahdit mun pääni päälle kuin rautapiikit putoo.
Kuolema ympäri kulmiani jo suruhuntuja kutoo.

Lakkaa, lakkaa, Anja kulta! Anna soiton seistä,
että mun silmäni sulkeuu elon pettävän harhateistä."

Kukaan häntä ei kuuntele. Yhä hurjemmin soitto soipi.
Anja-rouva, se ange-rinta, niin kauniisti karkeloipi.

Vaan mikä suhina ulkona? Mikä kajastus seinillä loistaa?
Kauhun vallassa tanssivieraat katsoo toinen toistaan.

Hetken on haudan hiljaisuus. Kukin kohta jo sanan löytää.
"Tuless' on ruukki, me palamme. Pois!" Luo ovien
kaikki töytää.

Ovet on ulkoa teljetyt. Hyvä Jumala! Murhaa! Murhaa!
Mieletönnä he telkimiä rynkyttävät turhaan.

Kuolema selvä edessä on, ei kukaan kuulu apuun.
Silloin tikapuita myöten miesi ylös kapuu,

ikkunan irti ruhjaisee ja saliin astahtaapi.
Anja-rouvan ange-rinnan sylihinsä saapi,

karhuntaljaan käärivi, kuin pyssyn luoti hävii.
Ei ole kenkään kertonunna, kuinka muiden kävi.

Mutta orhi valjahiss' oli tikapuiden alla,
katosi metsään huurtehiseen vauhdilla vaahtoisalla.
VIIDESTOISTA LAULU

Järven jäätä he ajoivat ja aamuruskoa kohti,
kaukana vaarojen rintehillä jo kullassa hanget hohti.

Lumihiutehet putoelevat Anjan silmäluomiin.
Hullu-Jaakko hevostansa hoputtaa ja suomii.

Päättänyt on hän ajaa sillä siks kuni päivä koittaa.
Järven jää hevon korskuvan alla soipi sekä soittaa.

Herää Anja tainnoksista karhuntaljallansa.
Tuntee hienot hiutehet ne silmäluomillansa,

kysyy: "Mikä mun silmilleni putoelee kuin lumi?"
"Nuku mun nuppuni kultainen! Se on unhoituksen uni."

Hepo korskuu, korja kiitää, järven kansi keinuu.
Anja Jaakon povella kuin orvonkukka uinuu.

Kysyy: "Mikä mun allani niin keinuu kumman lailla,
ajammeko me merellä vai autuasten mailla?"

Virkkaa Jaakko: "Ei se ole kuin yksi-öinen kohva,
Kivesjärvellä kiikkuvainen, mut alla jää on vahva."

Hepo juoksee, tiuvut soipi, kulkuset kilahtelee.
Kaukana rinteillä metsäisillä jo kiteet kimaltelee.

Anja silmänsä aukaisee. "Mikä loistaa mun silmäterään?
Miksi niin minun sielussani kultaiset kuvat herää?"

"Päivällä vaan on hopeat ja kullat vaan on kuilla.
Eihän se ole kuin aamun koitto mun orhini vemmelpuilla,

orhini yksi-öisen tään, jolla yhden yön ma ajan.
Siihen, missä se seisahtuupi teen minä sinulle majan."

Silloin Anja silmät sulki, Anja ange-vöinen,
tuntui kuin hän ollut ois vaan lapsi yksi-öinen.

Poiss' oli tunteet tuskapäät ja sydän, mi pahaksi paatui.
Samalla hepo henkäsikin ja kuolleena maahan kaatui.

Päivä kohosi korkealle, paistoi suuriin mehtiin.
Alle kuusen kukkalatvan havumaja tehtiin.
KUUDESTOISTA LAULU

Yhden yön he nukkuivat ja nukkuivatpa kaksi,
kolmantena Anjan mieli kävi jo ankeaksi.

Sellainen se ihmisluonto aina olla taitaa.
Tuli hänelle ikävä taas omia kotimaitaan.

Havuvuoteelta nousi hän ja ulos majasta hiipi.
Juoksi, joutui. Oksapuut hänen hapsiansa riipi.

Risut repi helmoja ja kannot kaasi jalkaa.
Tähtösiä avuksensa anella hän alkaa.

"Oi, sa Tähti, Luojan luoma, anna kengät mulle,
että ma ehjänä joutuisin kotimaalleni siunatulle."

Antoi Tähti kengät hälle. Keveämmin hän juoksi.
Kuolla oli nälkähän. Tuli hyvien ihmisten luoksi.

Koputti tupien oville: "Oi, ihmiset armahtakaa!
Aukaiskaa, hyvät ihmiset, mua kuolema ajaa takaa."

Aukaisi ihmiset ovensa ja antoivat hälle ruokaa.
Kysyivät, ken oli hän. "Oi ihmiset anteeks suokaa!

Ehdi en teille kertomaan, mun täytyy juosta, juosta,
siksi kuin näen ma kohoavan suuren vuoren suosta."

Kevät joutui, hanget suli, puihin puhkesi lehti,
Vihdoin alle Kivesvaaran Anja raukka ehti.

Nousi suosta suuri kulju Hiiden kirkon lailla.
Siinä vasta hän huomasi, ett' oli hän kotimailla.

Tapasi paimenpoikasen ja kysyi patruunata.
Poika häntä katseli kuin unissa kulkijata.

Tuli hän ruukin paikalle; oli poissa rakennus oiva:
pari sammalpaatta vain ja nurmi vihannoiva.

Lehmät kävi laitumella, missä ennen sipsi
silkkikenkä-mamselit ja helmat hienot hipsi.

Miss' oli ennen huvimaja, siinä nyt heinälato,
missä kukkia kasvoi, siitä nyt perunan saatiin sato.

Haihtunut kuin höyhen oli Kives-ruukin taru.
Kansa kulki körteissä ja maa oli kylmä, karu.

Anjan rintaa ahdisti. Hän tapasi ihmisiä.
Kaikk' oli outoja hänelle, ei yhtään ystäviä.

Kyseli paljon hän ruukista ja ruukin mylläristä,
taideniekasta suuresta ja pienestä Lumikista.

Kukaan hänt' ei ymmärtänyt. Yksi vanha muori
virkkoi: "Noista kerrottiin, kun minä olin nuori."

Katkerasti silloin itki armas Anja rukka.
Yksin jäänyt maailmahan onko orvonkukka?

Itkien hän astui alas virran vieremälle.
Rannan tyynen peili näytti vanhan vaimon hälle.

Hapsi oli harmennut ja poski käynyt ryppyyn.
Hältä, joka eilen vielä halunnut ois hyppyyn!

Silloin hiljaa hymyeli Anja-rouva ynnä
äkkäsi vasta, että oli onnen hän elänynnä.

Purot kaikki pulputtivat, tuoksui kuusten kerkät,
raikui linnun lauleloista rantalehdot herkät.

Tuhat-äänin lauloi luonto Luojan ylistystä,
kesän nuoren kukintaa ja lemmen täyttymystä.

** PYHÄ KEVÄT
(runokokoelma (1901) Helsinki) "Astu, aatos, lennä, liidä kirkastuksen korkeuteen!"
Maa ja kansa
ALEKSIS KIVI
(Lausuttu Kaunokirjailijaliiton Kivi-iltamassa 23 p. maalisk. 1901.)

Syntyi lapsi syksyllä -
tuulet niin vinhasti vinkui -
tuult' oli koko elämä,
nähnyt ei kesää, ei kevättä,
eli vain syksystä jouluun.

Syksyn lapsilla kiire on -
päre pihdissä sammuu -
aatos lentävi, aivot takoo,
veri paksuna päähän sakoo,
ovella Sylvester*) uottaa.
(*) Sylvester, vuoden viimeinen päivä: Kivi kuoli Uuden vuoden päivänä, syntyi 10 p. Iokakuuta.)

"Vuota vielä, oi vanha vuos!" -
tuulet niin vinhasti vinkuu -
"jouda en viel' sua seuraamaan!"
Vanhus ovella nyökkää vaan:
"Saat elää syksystä jouluun".

"Viivy, viivy, oi vanha vuos!" -
päre pihdissä sammuu -
"niin täysi, niin täysi on sydämein,
sen tahtoisin antaa ma kansallein,
en vielä jouda ma kuoloon!"

Hetket rientävi, kello lyö -
tuulet niin vinhasti vinkuu -
"Onko, onko jo keski-yö?"
"Päätä, lapsi, nyt päivätyö,
jo aamun tähtöset tuikkii."

"Vielä hetki, oi vanha vuos!" -
päre pihdissä sammuu,
kannel heikosti helähtää,
kääntyvi ovella harmaapää -
loppui laulajan vuosi.

*

"Minne viet mua, vanha vuos?" -
tuulet niin lauhasti tuoksuu -
"minä niin pelkään ja vapisen."
"Rauhoitu, rakas lapsonen,
ovella taivaan jo ollaan."

Astuvi sisähän vanha vuos -
taivaan kynttilät loistaa -
saattavi laulajan Luojan luo:
"Tässä poian ma pienen tuon,
jok' eli vain syksystä jouluun."

Virkkavi Herra Jumala -
tuulet niin lauhasti tuoksuu -
"Etkö kesää sä nähnytkään?"
"Näin vaan syksyn ja talven sään",
laulaja vavisten vastaa.

Kyyneltyy silmä Jumalan -
taivaan kynttilät loistaa -
"Siis suvi sull' olkohon ikuinen!
Mut virka, poikanen poloinen,
ken olet ja mistä sa tulet?"

"Laulaja olen ma laadultain" -
tuulet niin lauhasti tuoksuu -
"tulen tähtösestä ma pienestä,
min nimi on Maa". - "Mihin kuolit sä?"
"Kurjuuteen kuolin ja nälkään."

Vihastuu Herra Jumala -
taivaan kynttilät sammuu -
"Sano kansas, niin kostan ma kuolosi sun!"
"Ei, ei, hyvä, suuri on kansani mun,
et sille saa sinä kostaa.

Mut hiukan hillitse viimojas,
ne liian vinhasti vinkuu
mun maani armahan aukeoilla.
Suo päivän paistaa sa Suomen soilla!" -
Näin laulaja tuskassa huutaa.

Hymyilee hyvä Jumala -
taivaan kynttilät loistaa -
"Voi oikein olla. Ehk' koetin ma
sun kansaas liiaksi tuulilla.
Taas kukat kummuille nouskoon!"
MöKKILÄINEN JA HÄNEN POIKANSA

"Noh, pojat, päivä valkeaa,
on aika työn ja toimen.
Jo aura pelloll' odottaa
ja hepo eessä soimen."

On sääli heitä herättää,
ois hyvä maata heidän,
mut säälittää myös kaunis sää
ja pien' on mökki meidän.

Ken nuorna tottui nukkumaan,
ei vanhanakaan herää.
Vain työttömyys se ruostuttaa,
ei kyntö auran terää.

Ja näin ma heitä rohkaisen,
kun väsyvät he milloin:
tuo aika uuden huomenen
ja parempi on silloin.

Ja usein huomen valkeaa
ja työ on yhtä kovaa.
Ma silloin koetan lohduttaa:
Nyt saatte hetken lomaa.

Ja tyytyväisnä työhönsä
he nousee nukkumasta.
Oi, heitä siunaa, Herra sä,
oi, siunaa mökin lasta!
GRANIITTI

Hakataan, hakataan
Suomen vuorta harmajaa.

Peikot pienet nakuttaa:
kirpoo tulikipunat,
kivilaatat lohkeevat,
lastatahan laivoihin,
viedään suuriin kylihin,
pannaan muistopatsaiksi,
palatseiksi, linnoiksi,
kuninkaille, keisareille,
vierahille jumaloille,
joille vuori harmaja
vain on lasten tarina.

Hakataan, hakataan.
Pojat pienet varokaa!
Lasten tarut uudistuu,
kuori kylmä ohentuu,
vuoren sydän tulta on,
nousta voipi raivohon,
kulon suuren kulkemaan
päästää pitkin maailmaa,
polttaa kaikki poroksi
palatsit ja linnatki
keisarten ja kuninkain,
vierahien jumalain.

Vuoressa on tulta myös.
Nähkää kipunoita yöss'!

TERVEHDYS
Kajaanin kaupungin 250-vuotiseen
juhlaan 6 p. maalisk. 1901.

Ämmän kuohut, Koivukoski,
Pöllyvaara, Kyynärpää!
Kaikki tunnen, kaikki tiedän,
kaikki mieleen lennähtää.

Täällä tehtiin Kalevala,
täällä sodan soihtu nous
kauvan vielä, vaikka vaipui
muualla jo miekka, jous.

Ehkä myöskin tunnet nimen:
Juhana Messenius,
josta niin on kaunihisti
tarinoinut Topelius.

Ja jos vielä etäisempään
aikaan, aatos, meitä viet,
kohtaa meitä kainulaiset,
karjalaisten kauppatiet.

Niistä tietköön tiedemiehet!
Minä muita laulelen.
Ei meit' auta entismuistot
ellei aika nykyinen.

Min' oon lapsi tämän ajan.
Terve sulle, rautatie!
Kulje kohta korven halki,
Kajaanihin viesti vie:

Loppui puute Pohjolasta,
Sampo saatiin takaisin.
Kauan oot sa tyytynytkin
muun jo Suomen muruihin.

Valitelkoot vanhat herrat
kaupunkia katoovaa,
ruikutelkoot rukkamielet
linnan muurta harmajaa.

Minä laulan, laulattelen
Kajaania tulevaa,
tiedon pesää, taidon pesää,
jauhon, viljan jakajaa.

Hyvinvointi! kansan onni!
Ensin sinä, sitten muu.
Missä syödään petäjäistä,
siell' ei paljon naura suu.

Meijerit ja kansakoulut!
Toinen toistaan tukekoon.
Rahvas lukee raamattua.
Myöskin muuta lukekoon.

Ei oo pelko, että kansa
isäin tavat unhottaa.
Jos ne joku unhottaiskin,
kyllä Ämmä muistuttaa.

Ämmä tulee korpimailta,
korven voima nuorta on.
Vuottakaa, kun Kuhmo nousee
ynnä poiat Paltamon!

Sotkamoss' on suuret kylät,
siellä täyttyy tähkäpää.
Kiannalla kilvan vielä
pettuleipää pistetään.

Täyttyvä on kerran tähkä
koko kauniin Kainuunmaan.
Kunpa täyttyis, kohta kaikki
korven voima tarvitaan,

tarvitahan päivän työlle
vasten valtaa pimeyden.
Kenpä tietää, ehkä toistuu
tarut ajan entisen?

Kenpä tietää, ehkä kerran
Kajaanissa taistellaan,
kun jo unta uupunutta
nukkuu suuri Suomenmaa?
LAULU VANHOISTA AJOISTA

Haastavi hongat harmaapäät:
Ei ennen tääll' ollut tälleen,
ei leikitty, tanssittu päivät pitkät
ja herätty leikkihin jälleen.

Päivät raskaasti raadettiin
ja kelpas uni yöllä.
Pyhät ne pyhinä pidettiin
ja arki alkoi työllä.

Tervaa täällä poltettiin
ja pettuleipää syötiin;
terva vietiin kaupunkiin
ja porvarille myötiin.

Saatiin säkki suoloja
ja toinen leivänlisää.
Totteli vaimo miestänsä
ja poika kuuli isää.

Aivan toinen aika on
nyt meillä siitä asti,
kun herrat ruukin laittoivat
ja mittar' metsät rasti.

Pyhä oli ennen lemmenliitto,
vakainen sen vastuu.
Kirkkomäellä kaulakkain
nyt nämä nuoret astuu.

Tytöt juoksee ruukilla
ja pojat myllärillä.
(Kolme mamsseli heilakkaa on näätsen miehellä sillä.)

Pojat työnsä unhottaa
ja tytöt kunniansa.
Viina virtaa tulvanaan
ja turmeltuupi kansa.
LAULU VALON SODASSA
(Kun Kalevalan sankarit ennen muinen valon sotaan suorivat, kerrotaan heidän ennen lähtöään marssineen Ukon puun ympäri laulaen seuraavaa laulua:)

Kuule nyt meitä,
ilmojen Ukko,
aukaise eestä
auringon lukko,
päästäös päivä
pilvien takaa,
kussa se Louhen
vankina makaa.

Valoa me vaadimme
emmekä muuta,
siksi me kierrämme
nyt Ukon puuta,
siksi me laulamme
laulua sodan,
nostamme taivaalle
tapparan odan.

Meill' oli päivä:
He meiltä sen peitti.
Meill' oli kansa:
He yöhön sen heitti.
Meill' oli vapaus:
Nyt meill' on orjuus.
Meill' oli onni:
Nyt meill' on kurjuus.

Meill' oli lapset
siveät ja suorat,
nyt meillä pauhaa
hurtat ja huorat,
kaikki jo katoo:
kunnia, kunto,
tarmo ja tavat
ja oikeudentunto.

Jos nyt et auta,
niin hukka jo perii.
Kuolla jos pakko on,
kuolkaamme veriin!
Eespäin veikkoset!
Tapparat tanaan!
Voimamme laulu
ja luottamus sanaan.

Astuvi urhot,
ukkonen jyskää.
Katso, jo Pohjolan
portit ne ryskää,
sortuvi, murtuvi,
kaikuvi soitto,
sankarit laulaa:
päivän on voitto.
EERO ERKKO

Kävi myrsky, kun lippusi tankohon tartuit,
nous taistelon lainehet korkealle,
mut et sinä sortunut aaltojen alle,
vaan vaahdossa seisoit ja kasvoit ja kartuit.

Tuli tyyni, - ja moni, jot' ei murtanut myrsky,
nyt sortui tyynessä, veltossa veessä,
mut ainapa Erkko ol' joukkonsa eessä,
oli aurinko mailla tai hyökäsi hyrsky.

Näin seisoi hän kohta jo kymmenen vuotta.
Nyt kaatunut on hän. Ken hänet kaasi?
Sa ääneti seisot. On vastaus suotta.
Sun puolestas vastaa kansas ja maasi.
(Keväällä 1900.)
HELSINKI HELMILöISSÄ

Kuulkaa Luonnotarten kuiskausta,
nähkää Suomen talven suuri taika!

Koko Helsinki on helmilöissä,
puistot kaikki kuurakaunehissa,
kaasut palaa, sähkölamput loistaa,
esplanaadi on kuin taikalinna,
peikkoin palatsi ja vuoren hovi,
jossa Hiiden neien häitä juodaan.

Mutta kattoin yli sähköverkot
mahtavina niinkuin maantiet käyvät,
valkoisina, valon rautareitit,
sakeoina, sanan ohjoajat,
sillat sielujen ja ihmismielten,
valistuksen suuret valtaväylät.

Mistä tämä rikkaus ja tenho?
Eilen vielä sumu maita peitti,
puut' ol' paljaat, kadut kauppaa varten,
lyhdyt tuikkivat kuin tulitikut,
sähkölangat, yli kattoin käyvät,
venyi velttoina kuin riippumatot
rantamilla kesäsiirtoloiden -
mukavuuden, laiskuudenkin langat.

Astun alla jumalaisen holvin,
pääni päällä kuurahelmet helkkää,
helmet helkkää, runot kauniit kaikuu,
tanssii talven immet ihanaiset;
käyskelen ja kysyn itseltäni:
Mistä tämä rikkaus ja tenho?

Tyttö tietä pitkin tepsuttaapi,
valkea kuin vaahti myrskyn jälkeen,
pysähtyy ja minuun kauvan katsoo.
Mitä minusta sa tahdot, tyttö?

Kuiskaa tyttö tuskin kuuluvasti:
"Olen talvi, Suomen taikaneiti,
tuntenethan minut vanhastaankin,
liat peitän, saastat maahan kaivan,
sumut kaikki kudon helmivöiksi,
joilla koristan ma maani armaan
odottamaan uutta kevättänsä.
Kautta oman rintas kammioiden
usein unohduksena ma kuljen."

Vielä kerran mulle viittas tyttö,
hälveni kuin uni heräävältä.

Yksin seisoin keskell' esplanaadin,
öinen Helsinki ol' heräämässä,
kahden puolin ihmiskarjat kulki,
karjat sekä karjain kaitsijatkin,
herrat heilui, vilkkui naiset nuoret,
vaan ei valkeat kuin talven immet;
silloin multa silmäkulma kostui,
sanat nämä nousi huulilleni:
Mitä taitaa pimeys tälle maalle?
Ampukohot myrkkynuoliansa,
nostakohot suosta suuret usmat,
peittäköhöt taivaat talmallansa,
laskiessaan Suomen laaksoloihin
sentään helminä se sataa alas, -
laulun helminä ja hengen töinä.

Kiitos unhoitus, sa Luojan lahja,
kiitos sulle, Suomen suuri talvi.

Koskenlaskija

Niin usein lapsena seisoi hän
kotiniemensä kultaisen päässä,
näki ohitse venhojen viilettävän
niin tyynessä kuin rajusäässä,
kalapurret, kaupan purret,
purret parkinkiskojien,
halkojen hitaiset purret
sekä kilvan kirkkovenhot.

Mutta ylpeinä yli muiden
loisti tervapurtten laajat purjeet,
pullistuen omast' onnestansa,
tietäin kantavansa korven voimaa,
kantavansa suuriin kaupunkeihin
havumetsän haluttua mettä.
Siitä mahtavina sadatmarkat
sinkoo kauas sinikorpiin Kainuun,
sadatmarkat sekä jauhot, suolat,
joskus myöskin "vältti", kääntö-aura,
talon toimellisen isännälle;
emännille sokurit ja kahvit,
kihlat lempiville kihlakunnan.

Halu syttyvi poikasen sielussa:
Lie jotain mullakin viedä,
on tunteita, on haaveita,
ja jos tervaa ei, pajunkuorta,
niin mieltä nuorta
ja mietteitä,
joit' ei joka poika tiedä.

Ja niin hän purtensa irroittaa
kotilahtensa kultaisen suulta,
laskevi keskelle kuohuja
ja laulavi laitapuulta,
miten meri on suuri ja sininen
ja maa niin armas ja kaunoinen
ja vieno neitosen varsi,
kun hän koivujen solassa käy.

Ilta hiljainen lankeaa.
Purje leutona lepattaa,
terhen nousevi tuolta, täältä,
lahden pohjista, laineen päältä,
kutovi verkkonsa yli veen -
poikanen yönä on yksikseen.

Huokaa öiset ulapat.
Saapuu sadat unelmat.

Vait! Mikä valkoinen välkähtää?
Vellamon neitosen kyynärpää,
tuolla polvi ja täällä kaula:
"Laula poikanen mulle, laula
synnyt lempivän sydämen.
Saat sinä suukkoni lämpöisen".

Ja poikanen laulavi lauluaan
niin vienon-soipoa, sorjaa,
miten kuinka jos kauniit on kukkaset maan,
ne kuolo kuitenkin korjaa,
mut tummanpa Tuonelan laineilla
siell' lumpehet valkeat päilyy;
ken siellä kohtaapi kultansa,
sen kukkaset ijäti säilyy.

Varo poikanen!
Joki eessä lie!
Käy airoillen!
Jo virta vie!

Siellä kasvavi korkeat tammipuut,
tuvat tummat on tammien alla,
ei paistele sinne päivät, ei kuut,
ei tähtöset taivahalla,

vaan ijäti pirtissä pienessä vain
siell' loistavi silmä armaan.
Ja keskellä leppien varjoavain
ui Tuonelan joutsen harmaa.

Ylös onneton!
Vesi kiihtyvi!
Kohta koski on!
Se surmasi!

Ja Tuonelan joutsen se joikuu näin:
Yö, maailman äiti, sä hellä!
Moni poikasi pyrkivi päivähän päin,
mut kellä on onnea, kellä?

On hullu ja houkka se lapsonen maan,
joka suruja syömeensä sulkee.
Ja kauvaksi orhit ne korskahtaa,
kun kuoleman valtias kulkee.

Lakkasi laulu poikasen.
Heräs hän keskellä kuohujen;
koski pauhasi, vaahto pärskyi,
mela vapisi, venhe tärskyi,
kastuvi poski poikasen -
se on suudelma Vellamon neitosen.

Miettivi poika mielessään:
Kuollako vai jäädä elämään?
Hiljaa, hiljaa niin sydän lyö.
Ehkä tehty jo onkin työ,
min sääs mulle neuvo Jumalan.
Lauloin jo lauluni parhaimman.

Mutta niin kauniina aurinko nousee
ylitse ylhien kalliorantain,
vilkkuvi rannoilla valkeat talot,
puuntavi punaisenkirjavat lehmät,
joita nyt käyvät Iypsämähän
neitoset nuoret kuohuvin kiuluin.
Hymyy taivas ja hymyy maa -
miksi miekin en hymyileis?

Hymyten poikanen melaan käy
ja kosken kuohua kohtaa:
En tiedä, viekö se elämään
vai Tuonenko tuville johtaa?
Sama mulle. Mut laskea laatuisa on
näin maailma silmäinsä eessä
ja uihan se kuoleman joutsen kai
myös näidenkin virtojen veessä.

Ja hän leikkii kuolemalla,
hakee parhaat hyökylaineet.
Neidot näkee rantamalla,
kulkee kautta maiden maineet.
Karit uhkaa, aalto alla
ahmaa, Luoja johdattaa
laulukosken laskijaa;
suvanto jo aukeaa.

Siintää eteen järven selkä, niemen päässä talo on.
Poika purren kiinnittääpi pajuun rantakallion.
Käypi tupaan. Kaikki väki sielt' on kesäkiireillään;
talon tyttö kangaspuita punaposkin helskyttää.

Suihkii soma sukkulainen, nousee, laskee polkimet.
Sanat sattuu toisihinsa, ailahtaapi aatokset.
Ennen kuin sen poika ties ja ennen kuin ties tyttökään,
astuu sisään talon väki, tapaa heidät sylikkään.

Siitäkös nyt touhu nousi. Kuka, mistä, kulkija?
Isä etsii piiskanvartta, äiti huutaa pappia!
Tyttö itkee, rengit nauraa, piiat vilkkuu, virnottaa
yleisessä hälinässä poika ulos puikahtaa.

Taas hän venheessä
vettä viiltää,
laskee koskia
kuohuvia,
mutta hällä
nyt mielessänsä
ei enää kuoleman
kukat päily,
vaan elon kukkaset
kumpurinnat
ja neitosen punaiset posket.
Lauluja Kantelettaren tapaan
MIKSI KYSYISIN ENEMPI?

En tiedä, oletko impi
pyrstötähti taivahalla,
valo maillensa menevä
vaiko unten uusi päivä.

Ja en tiedä, oletko impi
viime tuomion tulemus
syömelleni syntiselle,
vai tuoja elämän uuden.

Valaisit pimeän yöni,
näin ma pitkät pilven rannat -
miksi kysyisin enempi?
KONSTINSA KUMPAISELLAKIN

Neuvoisin sinulle, neiti,
pari kolme konstiani,
tien ohesta oppimaani
eloni nuorella polulla:
Ilo miten syntyvi surusta,
miehen tarmo taistelosta,
hyve ahjosta himojen,
henki mustan mullan alta.

Nämä minä neuvoisin sinulle,
kun sinä neuvoisit minulle
pari kolme konstiasi,
joita ihailen ijäti:
Hyvä miten palkitaan pahalla,
lempi leikinlaskennalla,
mitenkä murhataan hymyillen,
kuin poloista poljetahan.

Neuvokaamme toisiamme,
impi kaunis ja ihana!
UNTA JA TODELLISUUTTA

Tarjosin sinulle kerran
käteni kesäisnä yönä,
kun oli linnut laulupuulla,
kukat täydellä terällä;
tarjoan sinulle käden
nyt ma talven tanterilla
soidessa vihurin vinhan,
kukkain kuolleiden ylitse.

Et sa silloin uskaltanut
unteni utuihin, tyttö,
uskallatko nyt paremmin
urho-unten täytäntähän?
KATSON, KATSON, KAUNIS TYTTö

Katson, katson, kaunis tyttö,
katson silmies sinehen,
pohjahan povesi katson,
sydämesi syövereihin,
etsin aatosta eloni,
tulevia tutkistelen,
tuotko tummia minulle
vaiko öitä valkoisia.

Muistan, koito, muutkin silmät,
silmät tummat ja palavat,
joihin katsoin, kauvan katsoin,
etsin aatosta eloni;
luulin päivän koittavaksi,
auringon yleneväksi.

Yö yleni, tähdet sammui,
säihkyivät salamat yössä,
jyrisi Jumalan kosto,
satoi rautaiset rakehet
mun poloisen pään ylitse,
harhalapsen hartioille;
ajoivat armotta minua
salon poikki, toisen pitkin,
löivät turraksi lihani,
luuni kaikki kangistivat,
puutuin puuksi suon selälle,
ahon päähän pökkelöksi,
pikku lintujen peloksi,
variksien vaakkumiksi.

Viikon seisoin suon selällä
tunnotonna niinkuin tukki,
korpit hyppi korvillani,
silmillä varikset vaakkui,
pedot juurella pesivät,
hukat luona huutelivat.
Lapset parkaisi pahasti
marjamailla käydessänsä,
nähdessä näköni mustan,
surun synkän syövyttämän,
pökkelön suon selällä,
karahkaisen kankahalla.

Tulipa tyttö tähtisilmä,
enkeli elämän joulun,
ei se parkaissut pahasti
eikä luota loitonnunna,
tuli luoksi leikkimähän,
vienoinen visertämähän,
tuli silmin niin sinisin,
kävi niin valkoisin kätösin
runkohon ruman petäjän,
juurihin jumalten hylyn -
soi salossa enkel'laulu,
lapsen nauru laaksoloissa.

Ja katso: Ihana ihme!
Sylkähti sydän petäjän,
kuohahti kuollehet vetoset,
puu vihersi, päivä nousi,
kevät kaikille hymysi.

Katson, katson, kaunis tyttö,
katson silmies sinehen,
pohjahan povesi katson,
sydämesi syövereihin,
etsin aatosta eloni,
tulevia tutkiskelen:
Herätitkö kuollehista,
toitko Tuonelta urohon,
uusille sydänsuruille
vaiko leivon lauleluille.

Kirkas on sinulla silmä,
katse kaunis ja viaton,
et sinä suruja tuone,
tuonet marjatuokkosia
mailta päivän paistamilta,
kuu-luojan kumottamilta.

IVA

Kysyi tyttö poikaselta:
"Miksi ivailet alati,
lasket lauseita pahoja,
jotka pistävät syvälle -
minuakin joskus pistät."

Vastas poika neitoselle:
"Ihana ivan on säilä
säihkyväinen, välkkyväinen.
Iva on jumalten ase,
luotu sankarin sotahan
vasten valtoja pimeyden.
Sillä puollan parhaintani,
hellintäni, hienointani
elämän suuressa sodassa -
sillä myös sinua puollan."
SANA SUOMEN SALOILLE

Siellä Suomen on saloilla
monta, monta nuorta miestä,
joilla on sydän palava.

Ja onpa saloilla Suomen
monta nuorta neitokaista,
joill' on silmä siintäväinen.

Jos joka sydämehen ma
voisin mennä nuoren miehen,
näin minä sanoisin siellä:
"Pala, pala, nuori sydän,
katko Kullervon kapalot!

Untamot, utalat miehet,
mielet maassa vangitsevat
suurella suun kovulla,
pikkuisilla pyytehillä.
Siinä on sisäinen uhka.
Toinen uhka ulkonainen."

Ja jos silmät ma jokaisen
voisin nähdä nuoren neien,
näin minä sanoisin niille:
"Siinnä, siinnä, nuori silmä,
sinimetsien ylitse,
näe, mitä me emme näe
keskellä tulisen taiston,
kaukolehdon lempeyttä,
kaukolaakson kauneutta,
ihanuutta iltapilven,
aamun armahan tuloa."

Lennä laulu ja sanele,
mitä en itse voi sanoa!
LAULUN LAPSI

Hyvä oli iso minulle,
siskoset sitäi paremmat,
paras armas äitimuori.

Mie itse hyväpä kelle?

Paha oli maailma minulle,
pahempi impi ilkkuvainen,
pahin syyllinen sydämein.

Mie itse pahapa kelle?

En ole hyvä, en paha,
olen lapsi laulavainen,
laulun lapsena pysynkin
kunis kuoppahan kuperrun.
Kaikki on kaunista minulle
tämän ilman kannen alla,
ilo, murhe, itku, nauru,
luonto, maailma, lokakin,
rauha suuren rakkauden,
vihurit vihan ja lemmen;
kaikell' on kajastuksensa
Luojan suuresta suvesta,
ikuisesta auringosta
tähtitarhojen takana.
Pyhä kevät
KEVÄTHYMNI

Herran henki mailla kulkee,
haudat kaikki aukeaa.
Kas, jo katkee kääriliinat!
Sydän uuden uskon saa.

Maa, mi nukkui hangen alla,
herää uuteen elohon,
kautta ilman kannel kaikuu:
Vapahtaja noussut on.

Herää sydän ihmisenki
iloinensa, suruineen.
Astu aatos, lennä, liidä
kirkastuksen korkeuteen!
VIRTA VENHETTÄ VIE

Virta venhettä vie.
Mihin päättyvi tie?
Lyö kuohut purren puuta ja talkaa.
Mikä ihminen on?
Virvaliekki levoton.
Jo hiekka heljä riiteleepi jalkaa.
Yksi syntyy riemuun ja toinen murheesen
ja kullakin on kellonsa pohjass' sydämen;
kun se seisahtaa, niin kuolon aika alkaa.
Virta venhettä vie.

Mihin päättyvi tie?
Niin synkehinä synnit ne uhkaa.
Hetken hehkuvi mies,
sitten tummuvi lies,
jääpi jäljelle pivo pieni tuhkaa.
Ja synnit ne kasvaa ja liittyy syntihin
ja poika perii kehdossa synnit isänkin
ja rinta täys on ruumenta ja ruhkaa.
Mihin päättyvi tie?

Virta venhettä vie.
Koko maailma mun purressani läilyy.
Meri ääretön, o!
Etkö joudukin jo,
suur' suvantoni, jossa pilvet päilyy.
Ois aika maata sunkin jo, suuri maailma,
ja vanhan valkopääsi jo lepoon laskea.
Katso, kuinka kuolon varjot häilyy.
Virta venhettä vie.

Mihin päättyvi tie?
Ei tiedä sitä ihmisistä kenkään.
Meri, taivas ja maa
kaikki, kaikk' katoaa -
kuinka säilyisi sielu ihmisenkään?
Mut unessa niin armas on ajatella noin:
Viel' kerran kevät saapuu ja koittaa uusi koi
ja huomentuulet tuntureilta henkää.
Vaiko valhetta lie?

Mut noinpa mietin mie:
Katso, kerran koko maailma herää.
Susi lammast' ei syö,
veli ei veljeä lyö
eikä miesi tahko tapparan terää.
Mut kaikki kauniit aatteet, joit' täällä aatellaan,
ne silloin täyttyy töiksi ja peittävät maan.
Siis ihanteita, ihminen, kerää!
Vaiko valhetta lie?
TAIDENIEKAN Yö

Yössä istuu taideniekka.
Miksi helkkää rannan hiekka?

Yön on neitoset tulevat,
yön on mustat morsiamet,
valkeilla varsoillansa,
ruskeilla ruunillansa.

"Kunne neitoset kulette?
Minun luokse miks tulette?"

"Tuomme sulle tuomisia
meren suurilta seliltä,
ilman pitkiltä pihoilta -
joko on ovesi auki?"

"On se auki auringolle,
paistoa Jumalan päivän,
ei yön yrityksille,
Manan neitten maanehille."

Ilkkuivat Manalan immet.
tytöt Tuonen tyrskyttivät:
"Voip' on miestä mieletöntä!
Vieläkö valohon luotat?
Tiedä, tiedä, taitoniekka:
Jo pimeni Suomen päivä,
sammui jo salojen huomen,
meni usko miesten nuorten -
ei ole valoa enää
koko maassa, maailmassa."

Huusi vastaan taideniekka,
välkkyi nuoren hengen miekka:
"Jos menikin muilta usko,
minun viel' ei mennyt ole,
jos pimeni maani päivä,
on mulla omakin päivä,
tyttö kultainen kylässä,
kaunokutri kartanossa,
joll' on sielu silkin hieno,
katse kaunoinen sametin.
Unista utuisen lemmen
luon ma maalle uuden aamun."

Ilkkuivat Manalan immet,
tytöt Tuonen tyrskyttivät:
"Voip' on miestä mieletöntä!
Vieläkö valohon luotat?
Jo pimeni silkkisielu,
sameni sametin välke,
kylän ämmien käsissä,
naisten kahvinauruloissa.
Ei ole valoa enää
koko maassa, maailmassa."

Painoi päänsä taideseppä,
juoksi julman haavan leppä,
juoksi päivän, juoksi toisen,
kaunis hän kolmanna kohosi,
kastoi kalvan hurmehesen,
nosti kohti korkeutta,
vannoi näin valan ikuisen:

"En minä levänne ennen
kuin minun miekkani terästä
revontulet roihuavat
yössä pohjolan pimeän."

Vyötti varren rautavyöhön,
astui ulos talvi-yöhön,
talven tähtöset näkivät,
kun hän korpehen katosi. -
Ei ole sitten kuulununna.
VÄLIRAUHA

Tiedän, tunnenhan tarkalleen,
ett' tää on vaan välirauhaa,
hetkisen virtaa vierivää.
Taas kohta jo kosket pauhaa.

Vain hetkeksi rauhan ma tehnyt oon
sun kanssasi, sydän kulta.
Ole valmis, kun leijona valveutuu!
Taas silloin me iskemme tulta.

Ja tietköhön myös koko maailma sen,
ett' tää on vaan väli-aikaa.
Sun tänään mä rauhassa levätä suon.
Taas huomenna torvet raikaa.
JUMALAN VANKI

Ystävyys murtuu,
rakkaus katoo,
ei katoa minun kuoleman-ikäväni.
En minä tiedä sinun alkuasi
enkä aavista sinun loppuasi,
mutta kumpikin lie minun sydämessäni.

Voi, pahoin tekee se mies,
se mieletön mies,
joka juurensa elämään katkoo.
Hän on niinkuin lintu vedenpaisumisen päällä,
ei ole hällä sijaa siellä eikä täällä,
hän äärettömyydessä lentää ja lentää
ja aaltoihin vaipuu.

Eikä ole totuus,
jumalainen totuus,
tehty ihmishartioita varten.
Jos kuolevainen jumaliin nousee,
niin Jumala ottaa
vangiksi hänet
ja viepi hältä ymmärryksen valon.
MAININKEJA

Tahtoi meri taideniekaks tulla,
lepäs tyynnä, peilipintaisena,
kajasteli kaikki ilman kaaret,
rannan raidat, suvi-illan ihmeet;
kysyi vanhemmalta veljeltänsä
taivahalta: "Oonko taideniekka?"

Päätään pudistaen veikko virkkoi:
"Viel' ei riitä, viel' et taideniekka."

Muutti meren poika muotoansa,
meni sydämensä syövereihin,
nosti hyökyaallot ärjymähän,
pirstoi purret, mastot maalle heitti;
kysyi vanhemmalta veljeltänsä:
"Taitanen jo olla taideniekka?"

Päätään pudistaen veikko vastas:
"Viel' ei riitä, viel' et taideniekka."

Lakkas myrskylaulu meren rinnan,
souti selkää pitkät, loivat laineet,
kajastellen taivaan sinikantta,
muistutellen meren pohjatuutta,
antain aavistusta myrskylöistä
mennehistä. Kysyi meri jälleen:
"Onko taiteen tarkoitus siis tämä?"

Nyökkäs päätään vanhempi ja vastas:
"Jo nyt riittää. Olet taideniekka."
SURUT

Minä seisoin ja huusin
tappara kädessä:
"Tulkaa, nyt tulkaa,
tulkaa kaikki,
te miel'alat apeat, te vastasäät vaikeet,
huolten huuhkalinnut ja sydänsurut haikeet,
niin koitamme kerran,
ken meistä voittaa,
ja voitettu olkoon
ääneti niinkuin
hauta, mi kuusten
keskellä hiljainen on."

Näin minä huusin
tappara kädessä,
katsoin uhmaten
kalliosolaan
uotellen kuoleman karjaa.
"Pelkäätkö Tuonelan
untelo ukko,
pelkäätkö vuossadan
nuorinta lasta,
pelkäätkö päivyen poikaa?"

Eivät ne tulleet
silloin surut,
tulivat silloin,
kun makasin maassa
kamppaillen Luojani kanssa.
Tulivat takaa kuin konnat, löivät
kahleisiin minut, mierolle möivät,
tekivät minusta
heikon miehen,
polttivat otsaani
orjan merkin,
jota ei huuhdo
vesi, ei veri,
eikä huulet kauneimman neidon.
RAKKAUDEN LAULU

Ajatukset mun aivoissani
niinkuin käärmeet kiertää.
Käsi toinen neitosen nisissä
ja toinen vartta viertää.

Valkeat aatteet mustalla pinnalla.
Voi, väririkkautta!
Valkea käärme mustalla rinnalla.
Kas, sepä rakkautta!
ALKIBIADEEN NÄKY

Ma tiedän immen
niin valkean
kuin marmori templissä
Minervan.

Theano, temppelin
impyinen!
Oi, koskaan unhoita
sua ma en.

Sa seisoit kirkasna,
kuultavana
ma kuljin maassa
niin matalana.

Olin juonut päivät
ja itkenyt illoin.
Kai Panathenaian
ol' juhla silloin.

Oli päivä laskenut
laaksoissa,
mut vuoret kimmelsi
kullassa.

Ja kädessä malja
ja seppelpäin
ohi Minervan templin
me kuljimme näin.

Yks filosofeerasi,
toinen lauloi
ja kolmansi katu-
tyttöä kauloi.

Sa seisoit templisi
portahilla -
ma kuljin varjossa
viileen illan.

Ja poimut vaattehes
valkean
loisti ruskossa päivyen
laskevan.

Sun nähdessä silloin
mun seisahti syön
kuin Arkipelaagissa
aalto yön.

Ja aallossa taivahat
kuvastui
ja taivahan tuhannet
tähtöset ui.

Mut koska sa silmäsi
laskit alas,
niin jällehen myrsky
mun rintaani palas.

Ja myrsky se raivoo
vieläkin.
En unhoita impeä
temppelin.
HYMNI TULELLE

Ken tulta on, se tulta palvelkoon.
Ken maata on, se maahan maatukoon.
Mut kuka tahtoo nousta taivahille,
näin kaikuu kannelniekan virsi sille:

Mit' oomme me? Vain tuhkaa, tomua?
Ei aivan: Aatos nousee mullasta.
On kohtalosi kerran tuhkaks tulla,
mut siihen ast' on aika palaa sulla.

Mi palaa? Aine. Mikä polttaa sen?
Jumala, henki, tuli ikuinen.
On ihmis-onni olla kivihiiltä,
maan uumenissa unta pitkää piiltä,

herätä hehkuun, työhön, taisteloon,
kun Luoja kutsuu, luottaa aurinkoon,
toteuttaa vuosisatain unelmat,
joit' uinuneet on isät harmajat.

On elon aika lyhyt kullakin.
Siis palakaamme lieskoin leimuvin,
tulessa kohotkaamme korkealle!
Maa maahan jää, mut henki taivahalle.
Hiukan tähtitiedettä
TÄHTELÄN TANHUAT

Tähtöset tuikki niin korkealla.
Min' olin maassa niin matalalla.

Miksi niin vilkutte tähtöset mulle?
"Siksi me tähtöset vilkumme sulle,

että sun sielusi nousisi meihin,
että sa astuisit auringon teihin."

Enkö siis astu ma auringon rataa?
"Et sinä astune auringon rataa,

kuuta sa palvelet, kuun tietä kuljet,
kuutamon välkkeitä rintaasi suljet."

Kuinkapa pääsen ma Päivölän tupiin?
"Noin sinä pääset Päivölän tupiin,

nouse, ja Tähtelän tanhuita juokse!
Siitä käy polku Luojankin luokse."
POHJANTÄHTI

Oi, Pohjan tähti,
mi meille vilkut,
ja piennä pilkut,
mi ilkut tähdille
kiertäville
ja ihmismielille
myrskyisille,
jotk' ei saa rauhaa,
vaan aina pauhaa!

Oi, kuin sua säälin,
sa tähti kumma,
mi luulet, että on
elon summa
ain aaltoin keskellä
tyyni olla,
tyyni olla
ja seista kaukana
kalliolla,
kun meri pauhaa
ja ei saa rauhaa.

Sua kaikki kiertävät
taivaan kaaret
ja tähtisarjat
ja valosaaret,
sua kumartaa
kuun, päivän kulta
ja otava oppinsa
ottaa sulta,
niin myöskin henki
inehmosenki.

Sua sentään säälin
ma, tähti parka,
mi tiedä et,
miten veri karkaa,
miten tulet riemun
ja tuskan palaa,
kun synti hehkuu
ja sydän halaa
ja aatos pauhaa
ja ei saa rauhaa.

Aina langeta,
aina nousta,
käyttää kuokkaa
ja sotajousta,
tehdä oikein
ja tehdä väärin,
rikkoa, kärsiä
mielinmäärin -
oi, ihanainen
on elo mainen!
AURINGON OPETUS

Opeta minulle, aurinko,
mik' on laulajan oikea onni.

"Tee kuin minä, paista vaan,
laulajan onni on antaa."

Pilvet päiväni peittivät.
Kuinka siis kummalla annan?

"Tee kuin minä, paista vaan,
väistyvi mustinkin häivä."

Hanki kattavi kaiken maan.
Turhaan uurran ja puurran.

"Tee kuin minä, paista vaan,
sulaa hankikin suurin."

Entä jos kansa mun kiroaa?
Enkö ma kiroa vastaan?

"Tee kuin minä, paista vaan,
syttyvi sydänkin kylmin."
UUSI TÄHTI PERSEUKSEN SIKERMÄSSÄ

Uus tähtönen, uusi maailma,
uus ajatus ihmisen sielussa!

"Sun aatoksistasi tiedä en.
Minä synnyin vuoksi miljoonien."

Siis olet sa sentään mun aatoksen'.
Sekin syntyvi vuoksi miljoonien.
VÄINÄMöISEN MIEKKA

Vuoret ja järvet ja suuret virrat
Kalevan kansoa halkoilevat.
Yksipä sentään on yhteistä meille:
On Väinämön kalpa

kannella tyynen, talvisen taivaan.
Merkki mun kansani muinaisen tarmon!
Sulle ma laulan ja virteni kuulkoon
vuoret ja järvet:

Suuri on Suomessa laulajan valta.
Sana on astala aattehien.
En sitä vaihtaisi kuninkaan linnaan,
en keisarin kruunuun.

Kieleni helkkyvä, hellä ja soipa,
kirkas ja sorea suomenikiel'!
voitko sa jällehen ankara olla,
urhojen kieli,

aattehen urhojen, miettehen miesten?
Voitko sa olla tappara tarmon,
kahleitten murtaja, kansasi kostaja -
Väinämön kalpa

kannella tyynen, talvisen taivaan?
Peljätty Pohjolan peikkojen kesken!
Voitko sa myös alas astua sieltä,
leimuta, lyödä?

Silloin kuin vaipuvi vapaus maasta,
laki kun loppuu ja rikokset riehuu -
nousetko silloin kuin Ukon myrsky
vuorien yli?

Näin minä lauloin. Hiljaisna uinui
lumiset järvet ja virratkin.
Mut uhaten taivahan kannella välkkyi
Väinämön kalpa.

** KANGASTUKSIA RUNOJA
(runokokoelma (1902) Helsinki)
JUMALAN TAMMI

Mikä on tammipuun tohina
minun koidon korvissani?

Tammi on Jumalan tammi
elämän aukean aholla,
päivässä pimenevässä,
laulun yössä lankeevassa.

Pois viha, pois kateus,
karkotkaa katalat kiistat,
haihtukaa elämän huolet
sekä järjen jäiset tuumat!
Yön elämä ympärillä
tyynny! Tyyntykää inehmot!
Raukene ratasten räiske
sekä seppojen jyrinä!
Minun on mieleni kuullakseni
Luojan suuren puun puhetta.

Tarinoi Jumalan tammi:
"Olen toiminnan tohina
kaaoksessa kaikkeuden;
kohtalon kohina olen
puhki ihmisten povien;
olen pauke maan pajassa,
humu ilman huonehessa;
kuurot kuulevat minua,
kuulevaiset eivät kuule."

Kysyn sykkivin sydämin:
"Ja mitäpä minulle huout?"

Julistaa Jumalan tammi:
"Humisen huolia sinulle,
surun annan aateluutta,
vaivan kalvavan vakautta,
ylevyyttä ylhän tuskan;
kynnän otsasi vakoihin,
sielusi enemmän kynnän,
panen paadet hartioille,
käsken nuorna kärsimähän."

Kysyn kylmävin sydämin:
"Miks minua kärsimähän?"

Luojan suuren puu puhuvi:
"Siks sinua kärsimähän,
kun olet lapsi laadultasi,
itkijä elämän itkun.
Otan sun lapseksi omaksi,
annan sulle laulun armon,
juuret juutan maa-emohon,
työnnän latvan taivahalle."

Vaikes tammi taideniekan.
Seisoi mies aholla yksin,
yössä aukean elämän.
Tunsi polttavan povensa,
sydämensä seisahtavan
vaivasta sanattomasta,
ailuesta ankarasta.

Pyhä on hetki hengen tuskan.

Seisoi mies aholla yksin
juurella Jumalan tammen;
kaukokaupungin hälinä
yhtyi yön vavistuksehen;
lepäsivät maa ja taivas,
tammen lehvätkin lepäsi.

Pisarat putoelevat
unten urhon poskipäille.
Hiljaa, hiljaa, yksitellen
helmet kirkkahat kihoovat,
sulaten polttavaa povea,
lauhdutellen, lohdutellen.
Saa vaiva sanoiksi, virret
vierivät huulilta urohon,
mies itse haoksi muuttui,
puuttui puuksi paikallensa.

Satu oli sanasta, taru
tammesta taitehen Jumalan.
Perman taru
I. PUMA TIETÄJÄ

Tietäjistä mahtavin
on Perman maassa Puma.
Puma maassa hallitsee
ja taivahassa Juma.

Luojan templi kaarikatto
yli vetten kiiltää.
Mutta velhon rintaluita
tuska tuima viiltää.

Nainut Kainuun neidoista
on kuningas Abarman.
Lemmen leikki sokaissut
on hältä uskon varman.

Templin esikartanossa
kuninkoi Kolfrosta,
äiti kuningattaren;
jo etkö Ukko kosta?

Pidä pilven keräjät
ja viskaa vihan nuoli,
että kansa kertoisi:
Hän Juman kautta kuoli.

Vaiti vaan on Perman Juma. -
A k k a asetettiin
Ukon kuvan vierehen,
häävirret viritettiin.

Rinnan heille kansan riemu
kaikui myrskyn lailla.
Mutta Puma vaeltaapi
vuorilla ja mailla.

Tulee templin ovelle
ja haaveistansa havaa.
Silloin silmä salamoi
ja huulet vaiti vavaa.

Naisten virret vienosuiset
temppelistä läikkyy.
Puma metsiin pakenee
kuin hirvi, joka säikkyy.
II. KEVÄT-UHRI

Kevät-uhrin aika on,
on koossa Perman suku.
Suur' on sarja vanhinten
ja valtiasten luku.

Laajempi viel' lauma niiden,
jotka maassa makaa.
Joka kuolleen perut Perma
kahteen osaan jakaa.

Toisen saavat omaiset
ja toisen itse vainaa.
Vainaan osa temppelissä
kultamaljoja painaa.

Kullat monen kuollehen
he kera taas on tuoneet,
uhrikeitot keittäneet
ja Juman sarkat juoneet.

Aik' on Akan maljan nyt.
Kolfrosta nousee, haastaa.
Silloin kansan keskeltä
mies itsens' irti raastaa,

läpi tarhan taivaltaa
ja astuu alttarille.
Kansa kaikki kavahtaa.
Mut näin hän haastaa sille:

"Perma, Perma petetty!
voi Viena viekastettu!
Väärin sulle on sanottu,
ei oikein opetettu.

Juman teille julistaa
ma puhtahan nyt mielin.
Ei hän kysy kultia,
ei puhu velhon kielin.

Erhetystä uhrit on
ja kuollehitten kullat.
Pyhän Hengen heimolaist'
ei peitä maa, ei mullat.

Alta nurmen nousee hän
ja Isän iloon astuu.
Silloin silmät enkeleiden
huomen-helmin kastuu."

Liian kauvan lausia
hän sai jo. Kansa riehuu.
Sydämessä kuninkaan
myös vihan vimma kiehuu:

"Kiini mies!" hän huutavi.
Mies köysiin köytetähän.
Tutkitaan ja tuomitaan,
mut hulluksi löydetähän.

Jälleen irti päästetään.
Mut moni tuumii tuota:
Tää on Puman pulmia.
Hän Akkahan ei luota
III. PYHÄ TAPANI

Herran mies on Tapani.
Hän tahtoo kansan nostaa.
Ei hän Pumaa puolusta,
mut myöskään ei Kolfrostaa.

Ritar' on hän ristipuun.
On Vienan suussa luoto.
Luodon päässä kuusten all'
on kivillä kirkon muoto.

Siinä saarnaa Tapani.
Käy kuulijoita hällä.
Moni sanan lohdun saa
jo miellä lämpimällä.

Moni myöskin pahenee
ja käypi luokse Puman:
"Joudu! Oppi väärä jo
saa voiton maassa Juman."

Puma päätä pudistaa:
"On oppi väärä ollut
kauvan maassa Perman jo.
Siit' turmio on tullut."

Mutta Pyhä Tapani
hän päivät pitkät saarnaa,
tarjoo uskon ydintä,
ei elon kuorta, kaarnaa.

Väsyneenä paadelle
hän yksin jääden vaipuu.
Ylös karkaa kauhistuin:
"Mik' on tuo kumma kaipuu?

Mik' on virsi vesillä?
Mi laulu lainehilla?"
Taika valtaa vahvimman,
on tuska Tapanilla.

Sammuu sanan kynttilät
ja aatteet alas painuu,
hengen houreet heräjää
ja kuvat maasta Kainuun,

impyisistä iljanteen,
tytöistä Tyrjän vallan,
revontulten tukkapäistä
luona lumen, hallan.
IV. PERMAN HELMI

Kesä-yössä koivun alla,
Vienan virran suulla,
neiti nuori lauleleepi
lainehitten kuulla.

Silmin kuivin, kummallisin,
katsoo ilman rantaan.
Laine laulut neien nuoren
ulapoille kantaa.

Noin se laulaa Vienan impi:
"Syttyy tähdet taivaan.
Tuikahda ei toivon tähti
immen valjun vaivaan.

Tärkin rientää nuoruuteni
niin kuin laine; lempi
lämmitä ei sydäntäin,
ei kevätpäivän hempi.

Tytär olen ma kuninkaan.
Kun kuusitoista täytän,
silloin, vanki, vapaa oon
ja valtikkata käytän.

Hallitse en maita toki
enkä elämätä,
vallitsen vain kuolleita
ja kullan helinätä.

Templin kuningattareksi
määrättiin ma lassa,
kammiohon suljettiin
ja sidottihin kassa.

Tunsin kahleet kaulallain
ja povellani paulan.
Siitä asti vankina
ma valitan ja laulan.

Usein häntä uneksin,
mi tulee meren takaa.
Eipä kuulu kultasein
tai ehkä maassa makaa."

Moni kuuli neien laulun,
Perman mies ja outo.
Kaikki ohi kulkivat,
ei tullut tuttu souto.

Tokko tulee milloinkaan?
Käy tuulet täältä tuolta.
Posken vaan ne vaalentaa,
mut huojenna ei huolta.
V. KOLFROSTA

Kova on Kolfrosta-äiti;
katsomassa käypi
neittä kammiossa hän,
kun ilta hämärtäypi.

Tuli tuima silmässään
ja huuli ohut, kapee.
Noin hän neittä nuhtelee,
min miel' on ange, apee:

"Perman pentu vienosuu,
sun vikinääs en siedä,
säkkiin sinut ompelen
ja heitän virran viedä."

Toki toisti povellensa
immen pään hän painaa,
kutria sen silittää
ja lauhan äänen lainaa:

"Lapsi lienet tyttäreni.
Miksi itket impi?
Kaunis olet, kallis olet,
muita kallihimpi.

Pantu kansan paimeneksi
olet tyttö tuhma.
Turhat siis on itkusi
ja turha untes uhma.

Kuule, mitä kuiskin sulle:
Perman maassa mahti
nyt on Kainuun kaunotarten;
ollos valtas vahti!

Sukusi sun on tuntureilla
suuri sekä sakee.
Kahden puolen Kainuun merta
ääriään se hakee.

Kauniit ovat Kainuun naiset,
tarvaat talvi-öissä,
vaaralliset sodassa
ja sorjat rauhan töissä.

Hallaisissa hameissa
ne hiihtelee ja laulaa,
kullat huljuu kulmilla
ja hopeat pitkin kaulaa."

Haastavi Kolfrosta-äiti.
Painuu kesäpäivä.
Haihdu immen otsalta
ei osattoman häivä.
VI. TAPANIN JUMALANPALVELUS

Tunne rippi-isäänsä
ei Perman ristikansa.
Vieri enää virtana
ei sanat huuliltansa.

Otsa sees on sumennut,
on poissa silmän ponsi.
Jos hän joskus saarnaakin,
on puhe tyhjä, onsi.

Hajamielin katselee
hän kuinka pilvet kulkee,
unelmiinsa unhottuu
ja silmät kiini sulkee.

"Paha henki pauloillaan
nyt Herran miestä kokee."
Seurakunta polvistuu
ja isämeitää hokee.

Mutta Pyhä Tapani
hän hiljaa unelmoipi
maista, missä sota soi
ja kalpa karkeloipi.

Miksei miekkaa saanut hän!
Hän matkais maata, merta,
ryöstäis rannat rauhaisat
ja vuodattaisi verta.

Rautapaita-rinnalleen
hän Perman helmen veisi,
pullistuisi purjehet
ja touvit totteleisi.

Nostaa päänsä Tapani.
On suuri haaveen hurma.
Mielessään ei valvo muu
kuin naisenryöstö, surma.

"Omani olla tahdotko?
Jos et, sun otan sentään."
Yli kasvoin kalpeain
kuin päivän säde lentää.

Seurakunta huoahtaa:
"Ah, kiitos, kiitos Herran!
Paha henki pauloineen
kai karkkos tämän kerran."

Paisuu, kasvaa kansan kuoro,
täyttää ilman partaat.
Yhtyy virteen Tapani;
taas aatteet häll' on hartaat.
VII. PUMAN KÄYNTI KUNINKAAN LINNASSA

Kohden linnaa kuninkaan
käy Puma, velho vankka.
Otsalla on tietäjän
kuin ukkospilvi sankka.

Nähnyt yöllä unen on hän:
Tulen lieska tuli
päälle kaiken Perman maan
ja kultakuvat suli.

Paloi tarhat jumalten
ja templit maahan kaatui.
Itse istuin kuninkaan
ja kansan majat maatui.

Kuninkaalle kertomaan
hän käy nyt unta tuota.
Armi on Abarman herra,
unihin ei luota.

Naisten kera naljaellen
hältä aika soluu
niin kuin joutsen, joka Vienan
virtain suilla joluu.

Puma kouran kohottaa:
"Kuin sormet, jotka avaan,
Perman perhe hajoaa,
jos haaveistas et havaa."

Armi käden kaulahan
vie lemmen-leikkijälleen.
"Ja kuin suukko lämpöinen
ma kansan liitän jälleen."

Puman silmät salamoi:
"Kuin sylkemäni sylki
putoova on Perman pää,
mi hyvän neuvon hylki."

Suuttuu suuri kuningas.
Hän vihoin maata polki.
"Ja ma sullon sylkijät
kuin särkyy tämä solki."

Silloin - tietää tarina -
ol' itkenynnä Puma.
Helly ei Abarman herra
eikä auta Juma.
VIII. THORER HUND

Yöhyt kuulas toukokuun,
maass', ilmass' ihmetaika.
Onnellisten hetki on,
on autuaiden aika.

Kuuhut kulkee taivahalla.
Templin katto kiiltää.
Kenen mieltä kevät-yössä
hehku outo hiiltää?

Kurkistaapi viisas kuu.
Hän kuulee kuiskinata.
Lomitse lehväin siirtyväin
kuun hiipii kultarata.

Varjoa kaksi näkee hän,
on toinen Perman kukka.
Kuutamossa kultainen
tuon lainehtiipi tukka.

Toinen ritar' uljas on,
sen säihkyy rautapaita.
"Nimeni on Thorer Hund.
Ma matkaan merta, maita.

Sota on sorja elämäin
ja maani mun on Norja.
Kuningasta kuulla voin,
en olla toisen orja.

Kumppalini Karli on,
hän valkamassa vartoo.
Huomis-iltaan hyvästi!
Sua sydämeni hartoo."

Impi hiljaa huoahtaa,
suut suuteloihin untuu.
Rannan laine läikähtää,
yön tuuli lämmin tuntuu.

Akkunat Abarman linnan
Vienan veessä päilyy.
Pursi pieni soutaa pois,
kuun kultasillat häilyy.
IX. VANGIT

Tuotu linnaan kuninkaan
on muukalaista kaksi.
Nähty Vienan viidakoiss'
on heidät liikkuvaksi.

Surma muukalaiselle!
se Perman maass' on laki.
Marras-uhrin kuolema
on eessä kummallaki.

Viime yönsä viettivät
he Juman temppelissä,
rautavitjat ranteissa
ja silmät sitehissä.

Kuuhut kulkee taivahalla,
välkkyy vetten kalvot.
Virkkaa toinen: "Thorer Hund!
Sa nukutko vai valvot?

Norjan maata mietitkö
vai vaimon poskipäitä?
Minun on impi mielessäin,
mi jää nyt ilman häitä."

Vastaa hälle Thorer Hund:
"Ah, Karli, kasvinveli!
Tuota mietin: turhaanko
mun emoni lapsi eli?

Muista maata Norjan en,
en vaimon poskipäitä,
ajattelen itseäin
ja kahlehia näitä.

Kultaa tääll' on kukkurat
ja hopeoita huovat.
Katsos, mistä kannusta
he Juman sarkan juovat!

Miestä pari ripeää
ja haaksi vaan ja halu,
meiltä vuoteen kymmeneen
ei loppuis kilu, kalu."

Vastaa Karli, karski mies:
"Ei halusta ois puutos,
haaksi meillä myöskin on,
ja vartioiden muutos

ryöstö-ajan antaisi,
mut kuka päästää siteet?
Kova on kahle kaulallain
ja piukat kinnerpiteet."

Huoahtavi Thorer Hund,
ei enää puhu Karli.
Vaipuu kuolon miettehisin
kumpainenkin jarli.
X. TEMPLIN RYöSTö

Silloin uksi avautuu,
käy esiin valkohaamu.
"Näätkö?" kuiskaa Thorer Hund,
"se kuoleman on aamu."

Virkkaa Karli: "Kaikkia!
Se nainen on ja sievä,-
Perman rannan ruusu on se,
eikä virva vievä."

Karkaa ylös Thorer Hund:
"Ah, kukka raitis rannan!
Tule, sulle ristin tään
ma rinnaltani annan.

Kun sa sitä katselet,
niin muistelet sa mua.
Herran käsi kaitkohon
ja kaikki pyhät sua."

"Hiljaa!" impi äännähtää,
"ma teitä tahdon auttaa.
Polku, viepä vapauteen,
käy kammioni kautta.

Vartioiden vaihto on.
On vene rannan alla.
Keveästi keinutte
te kohta ulapalla."

Lausuu näin ja sitehet
hän sankarien päästää.
"Kiitos!" Karli huudahtaa,
"ei aikaa nyt oo säästää."

Käsin kaksin kultia
hän kerrallansa kahmaa,
samoin toinen, Thorer Hund.
He aartehia ahmaa.

Templi tyhjäks ryöstetään.
Yks viel' on, Juman kuva,
kultamalja polvillaan.
Se koht' on kukistuva.

Tempaa maljan Thorer Hund.
Jää Karli ilman? Eihän.
Iskee miesi, kaulalta
sen kultavitjat vei hän.

Kuva maahan romahtaa.
Sen vartiat jo kuulee,
kuulee koko Perman maa.
"Nyt, toveri, päin tuuleen!"

Seisoo hetken Thorer Hund.
Vois immen viedä myötä?
Kauhistuen katsellut
tää sankarein on työtä.

Huudot täyttää tarhan jo.
"Kai keralla sa tulet?"
Vait on impi ylpeä.
"Vai vihainenko olet?"

"Joudu!" Karli huutavi,
"nyt tule taikka lähden."
"Siunaan," kuiskaa Thorer Hund,
"sua tämän työsi tähden."

Immen kättä puristaa,
ehättää, löytää purren.
Neiti kalvas katsomaan
jää jälkeen säälein, surren.
XI. KANSAN KÄRÄJÄT

Jälleen uhrin hetki on.
On koossa Perman suku.
Suur' on sarja vanhinten
ja valtiasten luku.

Laajempi viel' lauma niiden,
jotka maassa makaa.
Elävät kuin kuollehet
nyt tuomiotaan jakaa.

Syytetty on neitonen,
mi mykkä on kuin paasi.
Kuka herjas temppelin,
ken Juman kuvan kaasi?

Poiss' on vangit vierahat.
Siis syyllinen on neito?
Kuiskivi Kolfrosta-äiti:
"Mitä teit sa keito?

Kiellä, kiellä kiireesti!
Vois peittoon jäädä syy tää."
Neidon huulet humisee:
"Ma olen yksin syypää."

Kuoloon tyttö tuomitaan.
Mut pahempi on pulma.
Kuinka rikos kuolettaa
ja Juman herja julma?

Nousee Pyhä Tapani,
hän vankka on ja vapaa.
Enää keijut kevät-yön
ei miehen mieltä tapaa.

Jumalaa hän julistaa
ja Herran pyhää voimaa.
Herjan kautta Herran käsi
Perman maata soimaa.

Nousee Puma tietäjä,
hän puhuu isäin kieltä,
muinaisuutta muistuttaa
ja vanhaa Perman mieltä.

"Miehet!" näin hän huutavi,
"ma teidät tunnen, varmaan
mua te enempi uskotte
kuin miestä mekon harmaan."

Päättää suuri kuningas:
On herja ylen paha.
Uusi usko tarvitaan
sit' uhrein korvaamahan.

Katuen hän kansan eessä
itse päänsä painaa:
"Naisten narri ollut oon
ja vaimojeni vainaa,

uuden uskon mieheksi
nyt tahdon täysin tulla."
Huutaa kansa: "Sama miel'
on meillä niin kuin sulla."

Kastettihin Perman kansa;
puusta löyttiin Puma
näre norja kaulassansa.
Auttanut ei Juma.
XII. VIENAN IMMEN KUOLO

Palatsista kuninkaan
käy polku Vienan rantaan.
Mitä Perman vanhimmat
nyt valkamahan kantaa?

Hiljaa heidän takanansa
kansan saatto kulkee,
äänetön kuin hauta. Kenen
keskelleen se sulkee?

Neiti säkkiin neulottu
on taakka kantajitten,
viime uhri vanhan uskon;
alkaa uusi sitten.

Tuo on kansan tuomio,
tuo kuninkaan myös tahto.
Kalliin saapa saalihin
on Vienan viekas Ahto.

Turhaan pyytää Tapani:
"Ah, miehet, antakaatte
armo hälle, Tuonelassa
pahan palkan saatte!"

Tyly on kansan tuomio,
ei edes helly taatto.
Venehisin astuvi
jo raudanraskas saatto.

Pilvessä on taivas, pilvi
peittää ihmismielet.
Raskahasti tuolta täällä
huokaa ilman pielet.

Tuulisena päivänä
hän aaltoon hukutettiin,
Ahdin syliin synkeähän
nuorna nukutettiin.

Yli kauniin kassapään
käy vedet vankat umpeen.
Kuka muistaa kuolemata
Vienan valkolumpeen?

Kuki ei kukat haudalla,
ei heimo itke, paru.
Tuo oli turma neitosen.
Näin päättyi Perman taru.

Lauluja satunäytelmästä "Hiiden miekka"
1. ÄIDIN SURUT

Kolme yötä peräkkäin
suurta surun unta näin,
siitä asti murhe mulla
mielessä on tuiretulla.

Unta näin ma miekasta,
verisestä hiekasta.
Kaitse Kiesus äidin lasta
sotateille sortumasta.

Näin ma maljan kuohuvan
kuivaks saakka sakkahan.
Totta Herra hekkumasta
estät emon lempilasta.

Nyrkin vielä viimeks näin
kohotetun taivoon päin,
huudahdin ja heräsin ma,
hereilläkin vapisin ma.

Ethän Luoja milloinkaan
hänen salli horjahtaa
itse-uhmaan ylpeähän,
jumalaansa kieltämähän?

Mieli nöyrä hälle suo!
Tai jos tahtosi on tuo,
tapa ennen taisteloihin,
syökse synnin nautinnoihin!

Herra! Mitä huusinkaan!
Ethän kuullut kauheaa?
Tee kuin tahdot Jeesus aina.
Lapseni on sulta laina.
2. TRUBADUURIN LAULU

Tuli linnahan köyhä sotamies -
Kuningunda, ah, Kuningunda -
"Hei, heitukka, kustapa kulkee ties?"
"Minä maailman matkoja astun."

"Ja jos olet suora sotamies - "
Kuningunda, ah, Kuningunda -
"niin tännekin loppua voi sinun ties."
"Sama mulle, mut palkan ma tahdon."

"On oikein, palkkansa saa sotamies -"
Kuningunda, ah, Kuningunda -
"kuus riksiä vuodessa riittää kenties?"
"Ei, herrani, enempi ma vaadin."

"Mitä hulluja? Hallitse järkesi mies -"
Kunigunda, ah, Kunigunda -
"mut varro, saat seitsemänkin kukaties,
jos miekkasi totta voi tehdä."

"En myö minä miekkaani, hovimies -"
Kunigunda, ah, Kunigunda -
"riikin rikseihin, se on jumal' ties
itse Hiidessä kuuraeltu.

Mut kuninkaan tyttären jos kukaties -"
Kunigunda, ah, Kunigunda -
"saan palkaksein, olen kuninkaan mies."
"Huuti, tolvana, matkaasi marssi!"

Ja ryntäsi päälle vihamies -
Kunigunda, ah, Kunigunda -
voitti joukkomme, uhkasi orjuuden ies.
Kas, silloinpa sankari saapui.

Hän tuli kuin liekkien liehtoma mies -
Kunigunda, ah, Kunigunda -
hän löi, joka iskunsa kuoloa ties,
sota päättyi, maa oli vapaa.

"Ja saanko ma palkkani nyt kukaties - "
Kunigunda, ah, Kunigunda -
"olla tahtoisin kuninkaan tyttären mies."
Verijälkiä kannukset jätti.

"On oikein, palkkansa saa sotamies - "
Kunigunda, ah, Kunigunda -
näin lausui kuningas, "mut kukaties
jätät sitten sa maani ja minut.

Siis myö mulle miekkasi sotamies - "
Kunigunda, ah, Kunigunda -
Ja korkeelle leimusi kuninkaan lies,
mut vastasi sankari suuri:

"Ja vaikka ma vaan olen sotamies -"
Kunigunda, ah, Kunigunda -
"niin myö minä miekkaani en jumal' ties
itse kuninkaan tyttärihinkään.

Mun onneni olla on sotamies - "
Kunigunda, ah, Kunigunda -
"sama, luulenpa, tahto on miekkani myös,
se on Hiidessä kuuraeltu."
3. SUKKAMIELEN SAUVA

Puiden takaa puiden taaksi
metsän linnat liukuu.
Sukkamielen sauvan pääss'
on hopeainen tiuku.

Kun se tiuku helisee,
niin hämy maille lankee,
riutuu rinta ihmisten
ja miel' on ahdas, ankee.

Puiden takaa puiden taaksi
metsän linnat liukuu.
Sukkamielen sauvan päässä
kultainen on tiuku.

Kun se tiuku helisee,
niin herää hengen härmä,
kuudan maita kulkevi
ja säihkyy unen särmä.

Puiden takaa puiden taaksi
metsän linnat liukuu.
Sukkamielen sauvan pääss'
on timanttinen tiuku.

Kun se tiuku helisee,
on mieli miekan alla,
astuu ilmi aurinko
ja maailmass' on Halla.
AIKA

Asuu aamuruskon mailla kansa,
jonka jumala on Aika. Templi
tehty hälle puistohon on pyhään,
virran vieriväisen kaltahalle.
Loitos loistaa templin kaarikatot,
kauas kuuluu pappein kuorolaulu,
kauemmaksi vielä maine kulkee
Ajan ankarasta uskonnosta.

Aika näät ei ole kivikuva
käsin tehty taikka luonnon muoto,
aate ei, ei tyhjä mielihoure.
Aika hirviö on julma, joka
uhrit parhaat, vaikeimmat vaatii,
sata miestä, miehevää ja nuorta,
joka vuoden kuussa kääntyvässä.
Siit' on idän maassa itku, parku,
paino raskas rintaluita painaa.

Mutta näin ne laulaa templin papit
käyden kuutamossa hiljaisessa:
"Suuri, suuri, ankara on Aika!
Maailmoiden mahtaja sa olet,
kun sa mylväiset, niin vuoret murtuu,
kun sa henkäiset, niin hirret hajoo,
vaan kun sinä jalan maahan poljet,
jää ei ykskään eloon elävistä."

Tarun kertoi mulle templin pappi
kerran aurinkoisen alas mennen,
yössä yksinänsä koskein kuohun
pyhän virran pyörtehiltä soiden.
Tuuli lepäsi ja lehto. Kaukaa
kimalteli Himalayan huiput.
Väkevästi loisti vanhan silmä,
kun hän tarinansa kumman kertoi.

*

Kääntyi kuu ja tuli uhrin tunti.
Yksi erällänsä nuoret tuodaan,
silmin sidotuin ja käsin. Uksi
avataan ja jälleen suljetahan.
Hälle ei se enää koskaan aukee.

Uhrein parvessa on poika uljas,
pitkä varreltaan kuin palmu, kaunis
kasvoiltaan kuin Buddha, jalo nähdä.
Ainoo turva on hän äidin vanhan,
toivo tietäjien, naisten lempi,
leirin kaunistus ja kansan kaiken.
Vuoroansa vaiti odottaa hän,
äiti vierellänsä itkee, huokaa.

Hetki lyö. Hän sisään sysätähän,
pedon kiljunnan hän kuulee, tuntee
kasvoillansa kalman henkäyksen, -
silloin, katso: Silmäin side laukee
ja hän näkee, mit' ei kenkään nähnyt
eikä nähdä sopis kuolevaisen.

Ajattaren ankaran hän näkee:
Puoleks lisko, suomuinen ja suuri,
puoleks nainen punalieska-huuli,
päässä silmät niinkuin pätsi palaa,
pätsin pohjass' ajan pyyteet kiehuu,
käden kohottaa hän vetääksensä
sulhon syleilyynsä kauheahan.

Seisoivat he hetken vastatusten,
Ajatar ja urho miekan, mielen.
Vavahtaapi polvet pedon, sammuu
silmä, vaipuu käsi kynnellinen;
keveästi niinkuin kesä-ilta
sulhon huulille hän suukon painaa.

Mutta kammiosta urho astuu
kalpeana niinkuin kuolo, kulkee
metsiin, jättää äidin, siskot, miettii,
tekee hengen töitä, jotk' ei katoo,
vaikka katoaisi kansa kaikki.
Hänehen ei Ajan hammas pysty,
voittanut hän onpi kuolon vallan,
sillä hän on unelmainsa urho
ja hän täyttää, mitä monet tuumii.

*

Noin se kertoi kerran templin pappi
mulle aurinkoisen alas mennen.
Vaiti istuin. Vaikes kertojakin.
Himmenivät Himalayan huiput.
Yössä yksinänsä koskein kuohu
pyhän virran pyörtehiltä kuului.
Silloin sanat sattui mieleheni:
"Eikö sitten enää milloinkana
miestä ollut Ajan voittajata?"

Väkevästi vanhan silmät loisti,
kädet rinnoillaan hän risti, lausui:
"Aika voitetahan joka kerta,
jolloin aatos miehen mieless' syttyy,
aatos miehen mieltä ankarampi,
kasvavainen yli kuolevaisen.
Siitä asti on hän outo täällä,
herra muille, orja itsellensä,
sillä hän on unelmainsa urho,
oman aattehensa astinlauta."
"Entä jos hän aattehensa tahraa?"

"Silloin aate hänet alas lyöpi,
ottaa asuntonsa toiseen, jatkaa
tietään niinkuin myrsky merta käyden."

Hetket kului. Pedot öiset heräs,
lähti leopardi piilostansa,
tiikeri, tuo karavaanein kauhu,
leijonakin, metsästäjän lempi,
oksat risahteli, risut taittui,
kaukaa karjunta yön ilman halkas.
Ja ma muistin Ajattaren haamun
ja ma kysyin äänin vavahtavin:
"Eikö koskaan Ajatar tuo kuole?
Eikö koskaan koita kansain onni?"

Liene kuullut ei hän kysymystä.
Vaiti istui hän ja vaiti minä.
Tähdet syttyi taivahalle, syttyi
iäis-aatteet ihmissydämissä,
ja ma kuulin koskein kuorolaulun
pyhän virran pyörtehiltä soivan:
"Suuri, suuri, ankara on Aika.
Maailmoiden mahtaja sa olet,
kun sa mylväiset, niin vuoret murtuu,
kun sa henkäiset, niin hirret hajoo,
pysyväinen vain on pyhä virta,
iäinen vain ihmishengen kaipuu."
IMATRAN TARINA

Tuo Imatra, immyt sorja,
oli kaunehin neitoja Karjalan maan.
Tuo Ontrei, pajarin orja,
tais laulaa ja kannelta kaiuttaa.

Hän rakasti Karjalan kukkaa.
Salot laajat soi, koska lauloi hän.
Mut Karjalan kansa rukka
suri sorrossa isännän ilkeän.

Kuka kansan kohlitun kostaa?
Oli Ontrei mies sotakelpo tuo.
Hän Karjalan laululla nostaa!
Iloks impensä vain hän lauluja luo.

Tuo virkkavi Imatra impi:
"Maan eestä laula, mut mulle ei." -
"Sa mulle oot kallihimpi," -
näin saneli Ontrei ja suukon vei.

"Teit kyllin jo lauluja mulle,
maan ympäri olen ma maineikas."
"Vasta kyllin on lauluja sulle,
runo tehty kun on joka kutristas."

Mitä moiselle immyt taisi?
Hän leikkasi kutrinsa kultaiset,
"Katsos, poikani kaunokaisin,
mulle vieläkö laulat ja maalle et?"

Mut Ontrei, Imatran orja,
hän lausui koskien kanneltaan:
"Olet mulle ain yhtä sorja,
sun sulojas laulan, en suruja maan."

Mikä Imatra immelle työksi?
Kas, pajarin valta se kasvoi vain.
Hän kosken kuohuihin syöksi.
Ne hänestä kaikuvan nimensä sai.

Mut Ontrei, Imatran orja,
hän istui rannalle kuohuvan vuon:
"Tule kuolema, lapsesi korjaa!
Mut ensin ma lauluni parhaan luon."

Hän koski kantelon kieliin.
Soi sävelet kuin sodan myrsky nyt.
Ne Karjalan miesten mieliin
kävi kuin Ukon vasamat kärjistetyt.

Ja Karjalan kansa nousi.
Taru tuo on tunnettu teille kai?
Teräs välkähti, viuhahti jousi.
Jo pajari haljakan verisen sai.

Mut suur' oli pajarin suku.
Kautta korpien kostoa huudetaan.
Ja sotalaumojen luku
yli samosi kaunihin Karjalan maan.

Jo vapaushaavehet haipui,
verivirrat peltoja purppuroi.
Moni vaipui, moni myös taipui.
"Mut mikä on soitto, mi yhäti soi?"

Kävi sortajat soittoa kohti.
Soi sävelet kuin sodan myrsky. "Ken
vapautta viel' laulaa tohti,
kun taittui jo tappara viimeinen?"

Oli Ontrei Imatran orja,
hän istui rannalla kuohuvan veen.
Hän lauloi: "on sota sorja,
kun kuollahan mieheen viimeiseen.

Mut sorjempi on sota sille,
ken kaipaa maan päällä kalleimpaa.
Hän Tuonelan tanhuville
käy niinkuin sankari kotiin saa."

Jo sortajat soittajan näki.
Tuon kohtalo kauan ei viipynyt.
Ne lyhyen tuomion teki.
Nuoli vihainen jousesta viuhahti nyt.

Se oli laulajan surma.
Hän suistui koskehen kuohuvaan.
Mut katso! Kantelon hurma
yhä saloja Karjalan kaiuttaa.
KANKURI

Eukko harmaata kangasta kutoo.
Ulkona syys-sade synkkänä putoo.

Hän kutonut on sitä lapsesta saakka.
Sitä kutoi äiti ja äidinkin äiti
ja kutoneet on sitä kaikki naiset
niin kauas kuin seudun tään väki muistaa.
Hän kutonut on sitä lapsesta saakka.

Nai, sai lapsia, lapset kasvoi,
naivat ja jällehen lapsia saivat,
halla vei viljan, karhu kaasi
lehmän tai tuli poltti pirtin.
Ja sama on tarina kaikkien muiden
niin kauas kuin seudun tään väki muistaa.

Eukko harmaata kangasta kutoo.
Kulkijan poskelle kyynel putoo.
VARTIOLTA

Kaadu metsä niinkuin kaski,
seiso jalka niinkuin seinä!

Muuten mielesi lahovi.

Näin minä tuulispään tulevan
yli korven, latvat taipui,
puun-tyvet tanahan jäivät,
kaikki kaatui paikallensa.

Noin on mieleni minunkin.

Ken on pantu paimeneksi,
kaitkoon karjan kaunihisti,
kuka viljan viskimeksi,
olkoon hällä oma risti,
mutta kelle kyntö suotiin,
tehköön työtä vanhaan muotiin.

*

Noin se lauleli salossa
yön on vahti yksinäinen,
lauloi tahtonsa teräksi,
oman mielen miehuudeksi,
korpi kolkosti humisi,
huoahteli metsä märkä.

Ja hän tunsi tuskan, kammon,
ja hän lauloi uudellensa:

Voima täss' ei paljon auta,
usko auttaa enemmän.
Tehköön, kell' on eessä hauta,
tilin kanssa elämän.
Yksin seison Suomen suossa,
laulun valtaa vartioin,
itse synnin syvän vuossa
immen kuvaa ihannoin.

En ma tiedä, koska kuolen.
Totta toinen jatkaa työn.
Tuolla puolen riemun, huolen
seison, laulan sekä lyön.
Aseitani muutin, mutta
aatteitain en milloinkaan.
Jos ma kaadun, kaatunutta
veikot silloin suojelkaa!
TAHTOISIN NÄHDÄ MÄ KARTAGON NAISEN

Tahtoisin nähdä ma Kartagon naisen,
naisen, mi kassansa kaunokaisen
uhriksi isienmaallensa kantoi,
miehensä jousen jänteeksi antoi,
silloin kuin maa oli vaarassa, - milloin
Kartagon naisen ma nähdä saan?

Ja nähdä ma tahtoisin Sveitsin miehen,
sen, joka peittyi peitsien tiehen,
vaimoa muistaen, muistaen lastaan,
syöksyi sortajan piikkejä vastaan,
silloin kuin horjui vapaus Sveitsin, -
milloin sen miehen ma nähdä saan?

Tahtoisin nähdä ma lapset ne buurein,
leirissä, päällä kaupungin muurein,
liekissä, tulessa, leikkivän sotaa,
kylvävän ympäri kuoleman otaa,
silloin kuin tuvat on tuhkana, - milloin
leirien lapset ne nähdä ma saan?
LAPIN KESÄ

Lapissa kaikki kukkii nopeasti,
maa, ruoho, ohra, vaivaiskoivutkin.
Tuot' olen aatellut ma useasti,
kun katson kansan tämän vaiheisiin.

Miks meillä kaikki kaunis tahtoo kuolta
ja suuri surkastua alhaiseen?
Miks meillä niin on monta mielipuolta?
Miks vähän käyttäjiä kanteleen?

Miks miestä täällä kaikkialla kaatuu
kuin heinää, - miestä toiveen tosiaan,
miest' aatteen, tunteen miestä, kaikki maatuu
tai kesken toimiansa katkeaa?

Muualla tulta säihkyy harmaahapset,
vanhoissa hehkuu hengen aurinko.
Meill' ukkoina jo syntyy sylilapset
ja nuori mies on hautaan valmis jo.

Ja minä itse? Miksi näitä mietin?
Se merkki varhaisen on vanhuuden.
Miks seuraa käskyä en veren vietin,
vaan kansain kohtaloita huokailen?

On vastaus vain yksi: Lapin suvi.
Sit' aatellessa mieli apeutuu.
On lyhyt Lapin linnunlaulu, huvi
ja kukkain kukoistus ja riemu muu.

Mut pitkä vain on talven valta. Hetken
tääll' aatteet levähtää kuin lennostaan,
kun taas ne alkaa aurinkoisen retken
ja jättävät jo jäisen Lapinmaan.

Oi, valkolinnut, vieraat Lapin kesän,
te suuret aatteet, teitä tervehdän!
Oi, tänne jääkää, tehkää täällä pesä,
jos muutattekin maihin etelän!

Oi, oppi ottakaatte joutsenista!
Ne lähtee syksyin, palaa keväisin.
On meidän rannoillamme rauhallista
ja turvaisa on rinne tunturin.

Havisten halki ilman lentäkäätte!
Tekoja luokaa, maita valaiskaa!
Mut talven poistuneen kun täältä näätte,
ma rukoilen, ma pyydän: palatkaa!
LA TRICOTEUSE*)
(*) Näin kutsuttiin niitä naisia, jotka Ranskan vallankumouksen aikana istuivat kansalliskonventin kokouksissa ja sukkaa kutoen kuuntelivat sen päätöksiä.)

La Tricoteuse! Se nimi tietää surmaa,
sen ympär' ilma hurmehuuruss' on,
La Tricoteuse! Se hirvittää ja hurmaa
kuin onnetonta kuilut kohtalon.
Kuulkaatte, jakobiinit karjuu yössä,
paetkaa, nähkää giljotiinit työssä,
ja sielussanne kuin Belsazarilla
saa aatos muodon tulikirjaimilla:
La Tricoteuse!

La Tricoteuse! Sun sukkapuikkos kutoo
vaiheita valtakuntain, kansojen,
maat järisee, päät kuninkaitten putoo,
kun vaatii verkkos langan punaisen.
La Tricoteuse! Sun vihasi on veri.
La Tricoteuse! Sun lempesi on meri.
Ken surmais äitiään ei armahinta,
kun hälle sopertaapi sorja-rinta
La Tricoteuse?

La Tricoteuse! Sua soimataan kentiesi,
on onneton, ken sinut nähdä saa,
mut kaksinverroin onneton se miesi,
min tielle satu et sa milloinkaan.
La Tricoteuse! Sun olen kerran nähnyt.
La Tricoteuse! Mun olet hulluks tehnyt.
En enää irti pääse silmistäsi.
On kutonut mun vangiks valkein käsin
La Tricoteuse.

La Tricoteuse! Sun suortuvaisi yössä
on hyvä maata miehen uupuneen,
sua muistaa peltomiesi päivän työssä,
sua korven käyjä yössä yksikseen.
La Tricoteuse! Sa elon ensi viete!
La Tricoteuse! Sa hullun viime miete!
Sua aattelen öin, päivin, aamuin, illoin.
Kun kuolen, kumpuain ei muista silloin
La Tricoteuse.

Ah, vaeltaja elon erämailla,
kysytkö, missä on hän, mistä, ken?
Hän menee merten lainehitten lailla,
hän tulee niinkuin tuuli, ukkonen.
Mut jos sa kysyt, ken tään laulun lauloi,
sen teki pohjan poika, kun hän kauloi
kultaansa, joka katsein kiehtovaisin,
suin suloisin ol' ilkein, ihanaisin
La Tricoteuse.
KIMMON KOSTO

Kimmo vuorta viertävätä
hiihtää yössä yksinänsä,
taivaan tähtöset palavat,
palavampi Kimmon tuska,
kun hän korpia samoopi,
yksin yössä lauleleepi:

"Tytär oli minulla nuori
niinkuin pieni petran hieho,
jäi yksin kotahan kerran,
tuli miesi muukalainen,
tytön taljalla lepäsi;
kun hänet tapaan ma kerran,
silloin korpi kauhistuvi."

Kimmo vuorta viertävätä,
hiihtää yössä yksinänsä.
Tuiman tunturin laella
Hiiden immet hyppelevät,
kilvaten lumikiteinä,
hapset tuulessa hajalla;
susi juosta jolkuttavi,
revontulet räiskähtävi,
huokaavat lumiset aavat,
taasen kaikk' on hiljaa, hiljaa.

"On tulossa tuisku-ilma,"
tuumaa Kimmo, kiiruhummin
sauva iskee, suksi potkee,
vuoren varsi katkeavi.

Kuulee alta korpikuusen
äänen vaisun vaikeroivan:
"Hoi, kuka hiihtäjä oletkin,
auta miestä onnetonta!
Petralla ajelin, petra
katkoi ohjat, kaatoi pulkan,
metsän kohtuhun katosi;
pelastuin vähissä hengin.
Nyt en tiedä tietä enkä
paikkaa pakkasen käsistä."

Tuntee miehen muukalaisen
Kimmo kiljuvin sisuksin,
täss' on miesi, tuossa pulkka,
tänne petran jäljet toivat;
kohoo jo verinen veitsi,
käsi käskee, tunto kieltää.

Laki on Lapissa: auta
aina miestä matkalaista!

"Kohoahan suksilleni,"
virkkaa, "vien sinut kylähän.
Kylässä on lämmin kylpy."
Hiihtelevät hiljallensa,
Kimmo eessä, mies takana,
taempana Hiiden vuori.

Tuiman tunturin laella
Hiiden neiet hyppelevät,
laulavat hajalla hapsin
kera vinkuvan vihurin:
"Voi, urosta voimatonta!
Kovin kostohon käkesit,
kostettavan kohtasitkin.
Hyvä on hylyn nyt olla
kostajansa kantapäillä."

Tulevi etehen koski,
kosken poikki porras; virkkaa
Kimmo: "Vaihduhan edelle,
somemp' on samotakseni."

Vaihtuvi edelle toinen, -
kosken kuohuihin katoopi
käden yhden kääntämällä.
Soi parahdus pakkas-yössä.
Taasen kaikk' on hiljaa, hiljaa.

Kimmo katsoo kauhistuen.

Jo tulevat Hiiden immet
tuiman tunturin laelta,
tulevat kuin tuisku-ilma,
vinkuvat kuni vihuri,
joka taholta, joka aholta,
joka vuoren vinkalosta;
käärivät hivuksihinsa
miehen, jok' on murhan tehnyt,
sylitellen, suukotellen,
elon lämpimän imien,
ottavat omaksi Hiiden,
alle hangen hautoavat.

Susi ulvoo, koski kuohuu. -
Aamulla auringon kimallus.
RYPÄLETYTTö

Mun nuori, villi viinini,
sua ilmaiseks en saanut,
niin monet yöt sun tähtesi
oon taivas-alla maannut.

Sun ostanut ma orjaksein
oon pohjan pakkasilta
ja siks ne sinuun koske ei,
ei tuulet tunturilta.

Niin useasti uhrit tein
ma aarnihongan alla.
Ol' uhrit verta sydämein
ja jumala ol' Halla.

Ja näin ma häntä rukoilin:
"Oi, sulle kaikki suon ma, -
älyni, lahjat laulunkin
ja aatteen tulet tuon ma,

unelmat ujot kunnian
ja toivot toimeentulon,
myös muistot kodin rakkahan
ja siskoseuran sulon.

Eloni kaiken sulle suon,
mut lupaa mulle yksi:
jos koskaan, koskaan löydän tuon,
jot' en saa löydetyksi,

et häneen koskea sa saa,
et kesäpäivän kukkaan.
Hän mulle kaikki muistuttaa,
mi mennyt mult' on hukkaan."
MINUN TIENI

Minun tieni ovat etsijän teitä.
Onneton, ken mua seuraa!
Ma olen huono opas. Käy tieni kautta harhain.
On kotiin jäädä parhain
jokahisen, jolla koti on.
Mun kotini on siellä, missä taivaan tähdet tuikkii.

Minun tieni ovat taistelijan teitä!
Sorja sotilaan on hangella maata
pään-alaisena kilpi ja vierellänsä kalpa
ja joka hetki ajatella: Henkeni on halpa,
mut pyrintöni pyhin
on kaunis, kallis, suuri
ja ylpeä kuin jumalitten uni.

En toveria tielleni tahdo.
Mut jollakin jos sama mieli palaa,
hän kulkekohon sinne ja minä kuljen tänne,
ja kummallakin virehessä olkoon jousen jänne.
Voi olla että yhteen
me metsätiellä tullaan -
silloin nuoli viuhahtaa tai tullaan ystäviksi.

Ja erotahan jälleen.
Onneton ken mua seuraa!
Mun lauluni on latuja, jotk' käyvät ristin rastin
enkä tiedä itsekään, ne kunne käyvät asti,
kaupunkeihin, kyliin,
korpien syliin -
enkä tiedä, milloin ma levähtää saan.
LINNULLE KIRKKOMAALLA

Lintunen lehdossa kirkkomaan,
laula, laulele virkku,
laula mulle ja laula muille,
taivaan tuulille, metsän puille,
kuolema kulkee kulkuaan,
soita, sirkuta sirkku!

Laula mun lauluni lintunen,
viel' älä vallaton vaikee,
laula haudoilla haaveiden,
viritä virsiä nuoruuden,
Suomi on suuri kirkkomaa,
mieleni minun on haikee.

Kun minä kuulen sun lauluas,
silloin mun kesäni kerkee,
silloin mun murheeni unhottuu,
saapuvi jällehen kukkain kuu,
helise, unteni harppu, oi,
heläjä, elkösi herkee!

Laula muistoja menneitä,
toivoja enempi laula,
meissä mennyt on rikki jotain,
laula se lauluksi suurten sotain,
ylitse kalpojen, kalmistoin
hoiloa hopeakaula!
TEMPPELIHERRA

Tuo ylpeä temppeliherra huus:
"Pyhä hautako meiltä mennyt ois?
Meit' onhan urhoa vielä kuus.
Käsi kalpahan, veikot, pelko pois!"

Saraseenit tunkivat päälle. "Hei,
meit' enää kolme on, enää kaks,
yks enää, enempi tarvis ei!"
Veri vuos, kävi kynnys punertavaks.

Hän taisteli siks kuni saapui yö.
Saraseenit tunkivat päälle. Hän
Pyhän haudan partaalla seisoo, lyö.
Kuu paistaa kimmeltävään terähän.

Jo kauhistuu saraseenit. "Ken
tuo mies on miekoille tunnoton?
Avuks Allah! on suljetut silmät sen.
Tää taistoa kanssa kuolleiden on."

Pois poistuivat. Heidän ol' temppeli.
Mut kerran vuodessa - käy taru - hän
Pyhän haudan partaalle nousevi.
Kuu paistaa kimmeltävään terähän.

Ja ympäri enkelikuoro soi:
"Ken elänyt on edest' aattehen,
hän nukkuu vaan, ei kuolla voi,
maan altakin iskevi miekka sen."
NAURUUNSA KUOLIJA

Voi, miten halveksun minä teitä
maidon karvaiset katsojajoukot,
te, jotka syrjästä seuraatte, kuinka
eksyvät, syöksyvät syntiset, houkot.

Ylenkatson ma ylpein mielin
teitä te tunnot tahraa vailla.
Sen, joka seppona seisoo ja takoo,
kourat on nokiset myös sepon lailla.

Vasten kasvoja teille ma heitän
lauluni uhman, riemun ja huolen.
Nouskatte sotaan, jos te sen voitte,
taikka ma nauran ja nauruuni kuolen.

Eikä mun haudallani saa haastaa,
että ma koskaan töitäni kaduin.
Seisoin ma hetken, katsoin ma taakse -
lähdin taas eespäin laajemmin laduin.
Lauluja vanhaan tapaan
1. PURO

Tuli hieno herrasjoukko
salon sinisen siimeksehen,
näkivät vierivän purosen,
haastelivat haavemielin:
"Katso, kaunista puroa,
kukkarannoin rientävätä,
kuinka sen kuultava vesi on,
kuinka armas aallon päily
keskellä kesäisen lehdon,
salon sinisen siimeksessä."

Haastelivat haavemielin.
Kulkivat kohin kotia
kaupunkihin kaukaisehen,
tehtaat jyskyi, koski kuohui,
kaupungin sillalla sanoivat:
"Hyi, miten rupainen virta,
ruma, rutsattu, likainen,
osto-hyödyn orjuuttama!"
Naiset nipristi nenäänsä,
herrat heitti keppiänsä.

Ällös huolko herrasjoukko!
Virta on samainen virta,
joka pulputti purona
sinimetsän siimeksessä.
Saasta jää jälelle, virta
vierivi eellehen, merehen,
elintyönsä tehtyänsä.
2. TOISIN SIELLÄ, TOISIN TÄÄLLÄ

Tahtoisin puhella kerran
kera noiden päivän lasten,
rintamaiden riemulasten,
ehtoisan etelän lasten,
heidän, joill' on henki, hehku,
sanat suussa suitsevaiset,
kynä kuin kypene, laulu
laaja niinkuin linnun lento.

Haastella halaisin heille:
Toista on soitella somasti
kesken viinin viljelysten,
kera kukkien keväimen,
alla täyden päiväntähden.

Toista laulella runoja,
pystyttää pyhätulia,
kesken kiljuvain kinosten,
maassa hallan harmajassa.

Tuuman jos sulatit täällä,
vaaksan pakkanen pakasti.
3. TUULIEN EREHDYS

Kuulin tuulien puhuvan:
"Suureksi puhaltakaamme
Suomi, luokaamme lujaksi,
vakahaksi, valppahaksi!"

Tuulet taivahan tulivat,
puhalsivat päälle Suomen,
maa meni muruiksi, särkyi
kansa, kantele hajosi,
sora-äänet yksin soivat.

Tuo oli tuulien erehdys.
4. KUUTAMOLLA

Kuuhut halki usva-yön,
kutoo kumman helmivyön,
noin läpi mieleni utuisen
kudot, neiti, kummat sillat, -

sillat maasta taivahalle.
Kiitos, kiitos kirkkahalle
yön valjun valostajalle!
Virkkaa neiti vienoin äänin:

"Utu on enne aamun koiton.
Koska päällä metsän puiden
väikkyvät punaiset hunnut,
silloin mieles kuu katoopi
osahansa onnellisna."

Noin ällös sanele, neiti!
Ennen olkoon yö ikuinen
kuin päivä sinua ilman.
5. ARMAIN KUOLEMAN AJATUS

Pelkäsin unia ennen
niinkuin peikkoja; levolle
menin kuin mestauslavalle.
Miksi? Mietin. Ol' elämä
armahampi yön unia,
nukuin nuoruuden suruihin,
heräsin huomenen iloihin.

Siitä asti kuin pimeni
päiväni, mustui mun eloni
onnen orsi, kaikk' on toisin:
Yön unet on ystäväni,
päivät peikoista pahimmat,
vaikeinta valvominen, -
armain kuoleman ajatus.
6. LUOJAN LEIPÄ

Kiesus Karjalan jumala
tuo oli karjan kaitsijana
ruman Ruotuksen talossa.

Ruoja Ruotuksen emäntä
pani konttihin evästä,
viisi leivän viipaletta,
kuusi suolaista kaloa,
leivät harmaassa homeessa,
kalat kaikki vuoden vanhat.

Kenpä kontinkantajaksi?

Kultaruusu, Ruojan tytär.

Virkahti kiveltä Kiesus:
"Miksi tuot minulle näitä?

Lausui kaunis Kultaruusu:
"Eväät on emon panemat,
itkut immen vierittämät."

Kysyi Karjalan jumala:
"Mitä itket, miesten lempi?"

Puikutti punainen Ruusu:
"Osoa inehmon itken,
koko kohtalon kovuutta."

Mursi Luoja leivänkyrsän,
pani palasen kannikalle.
"Siis kera pitoihin käyös!"

Nyrpisti nenäänsä Ruusu,
toki kuuli käskijätä,
söi palan hyvillä mielin,
toisen miellä mielemmällä,
palat on parhainta nisua,
kalat kaikki vastasaadut.

Ihmetteli itseksensä.
Jo kysyikin Kiesukselta.

Hymähti hyvä jumala:
"Niin on laatu Luojan leivän.
Min osoa inehmon itkit,
sen mehustit särvintäsi,
minkä kohtalon kovuutta,
sen sulostit suupaloja,
alla taivahan sinisen,
armo-luojan atrialla."

Juoksi, joutui kohin kotia,
ei ikinä isonnut Ruusu.
7. EI NE KAIKKI KUOLLEHIA

Ei ne kaikki kuollehia,
jotka kuolleiksi sanotaan.

Meren mustassa mujussa
monta nukkuu nuorukaista,
meren suuren soutajata,
laivatouvin laittajata.
Kun tulee tulinen ilma,
myrsky merta myllertävi,
nousevat aaltojen selille,
lainehille laulamahan.

Mik' on laulu kuolon lasten?
Laulu päivästä elämän.
Mikäpä elämän lasten?
Laulu kuolon kuutamosta.

Ja mik' on Jumalan virsi?
Laulu kerran keski-yöstä.
8. SATEENKAARI

Kaari korkea kohosi,
ihmislapset ihmetteli.

Hetken heijastui, katosi,
mylvähtipä myrskyn kannel,
soi sävelet, Luoja soitti,
kajahteli kaikki taivas,
ihmispeikkojen peloksi,
sorasävelten säikkymiksi.

Noin jos lauluni olisit
kaari kaunis taivahalla,
enne ukkosen edellä,
merkki rautaisten rakeiden!
JUMALIEN KEINU

Kenen korkeat jumalat keinuunsa ottavat
kerta,
eivät ne häntä yhdessä kohden pidä,
he heittävät häntä
välillä taivaan ja maan -
siksi kuin järjen valon häneltä ne vievät.

Ja kuka maailmoiden mahdin kuuluttaja on,
hän tänään pilvien ääriä kulkee,
ja huomenna makaa
maassa niin syvällä
kuin koski, mi vuorten
kuilussa kuohuu.

Kuka keinussa jumalien keinuu,
ei hällä elon aika pitkä ole.
Syyn, syyttömyyden
hän huiput nähköön -
sitten tulkohon tumma yö.
TUSKA

Hiljaa, hiljaa,
muuten kuolema tulee,
nyt ollaan oudoilla ovilla.
Hiljaa, hiljaa,
tai katkee kaikki,
nyt jousi on liiaksi jännitetty.

Ei askeltakaan,
ei ees, ei taaksi,
nyt parhaint' on pysyä paikoillaan.
Hiljaa, hiljaa,
aivan hiljaa,
ettei risukaan risahtais.

On malja täysi.
Yks pisara lisää -
ja kaikki kaatuvi kerrassaan.
Hiljaa, hiljaa,
hiiren hiljaa,
niin pieni olla kuin mahdollista!

Mut se kestää kauan.
En kauan jaksa.
Mun valtaa raukeus, väsymys.
Hiljaa, hiljaa,
ei äänt', ei sanaa,
yks liike pettää voi piileväisen.

Jumalan kiitos!
Hän ohi kulkee.
Kai kohta saanen ma hengähtää.
Mut hiljaa, hiljaa,
ei viel', ei vielä,
mun täytyy kestää tai kaikk' on loppu.
VÄINÄMöISEN LAULU

Ei iloja monta ihmislapselle suotu:
Yks kevään riemu
ja toinen kesän
ja kolmansi korkean, selkeän sykysyn riemu.
Kyntää, kylvää,
korjata kokoon,
levätä vihdoin rauhassa raatamisestaan.

Ei suruja monta ihmislapselle suotu:
Yks sydämen suru,
elon huoli toinen
ja kolmansi korkean, ankaran kuoleman suru.
Ystävä pettää,
elämä jättää,
taika on ainoa sankarin työ sekä tarmo.

Miks laulaisin siis minä, jolle on kantelo
suotu,
riemuja muita
ja murheita muita?
Taida en lukea tähtiä taivahan kannen,
en kaloja meren,
en kukkia nurmen.
Laulan ma siis, mit' on ihmisen laulaa suotu.

Ei sovi urhon tietoja, taitoja laulaa,
ei esiintuoda.
Sankarin sopii
laulaa vaan, miten vaihtuvi vuodet ja viikot,
miten kipinät syttyy
ja jälleen sammuu
ja kuinka kulkee kuolon ja elämän laki.

Kaikki on muu vain välkettä taivahan kaaren,
katinkultaa,
laineiden läikkyä.
Sankarin laulaa sopii niinkuin meri,
suurena, pyhänä,
peljättävänä, -
lempeenä niinkuin lepäävä yö yli maiden.

Monta on laulua, monta myös laulujen miestä.
Yksi on laulu
ylitse muiden:
ihmisen, aattehen, hengen ankara laulu.
Kansat katoo,
ei katoa mahti,
jonka on laulanut mahtaja kansansa sielun.

** HELKAVIRSIÄ  ENSIMMÄINEN SARJA
(runokokoelma (1903) Helsinki)
(Helkavirsien ensimmäisen sarjan 2. painokseen (1913) Leino liitti myös runot "Kimmon kosto" ja "Luojan leipä", jotka alun perin olivat ilmestyneet kokoelmassa "Kangastuksia". Nyt runot on sijoitettu alkuperäiseen yhteyteensä.)
IHALEMPI

Tuo oli tytti Päivölässä
Ihalempi, maammon impi,
mansikka hyvien maiden,
Herran lehtojen hedelmä;
meni karjahan kesällä,
ei tullut takaisin tytti.

Läksi veikko vieremähän. -
Hiidet virvoja viritti. -
"Kunne sorruit kurja sisko?" -
Poika soille portahaksi.

Läksi taatto tietämähän. -
Hiidet virvoja viritti. -
"Kuhun kuljit tyhmä tyttö?" -
Taatto Kalman kartanoihin.

Läksi äiti etsimähän. -
Hiidet virvoja viritti. -
"Missä mielitiettyseni?" -
Äiti taivahan taloihin.

Saatteli sanan Ukolle:
"Haihtui tieltä tuiretuinen."

Läksi Luoja löytämähän. -
Hiidet virvoja viritti. -
"Kussa kuljet Herran kulta?" -
Sammui kaikki Hiiden virvat.

Istui impi maammon marja
hettehellä heiluvalla;
kysyi julkinen Jumala:
"Miksi poskesi palavat?"

Vastasi valio korven:
"Kulki pilvi taivon kantta,
päivä pilveä punasi,
siitä syttyi poskipääni."

Sanoi Taatto taivahainen:
"Miksi silmäsi vesissä?"

Virkkoi vieno metsän viemä:
"Lankesi kedolle kaste,
madot kiilto-kimmeltivät,
siitä silmäni kihosi."

Tutki Tuomari sydänten:
"Miks povesi polttelevi?"

Salon arka noin saneli:
"Tähti kultainen putosi
läikkyvähän lähtehesen,
siitä syömeni värähti."

Jo julisti hyvä Jumala:
"Kun lie pilvi kulkenunna,
olet tytti pilven tytti,
kun lie kaste langennunna,
olet siunattu kaponen,
kun lie pudonnut tähti,
olet tähden synnyttävä,
sankarin sotasukuisen,
miehen suuren, miekka-lemmen."

Sanoi, nosti noutamansa
ylimmäiselle sijalle,
ylimmäisen pilven päälle.
TUURI

Noin ne lauloivat jumalat,
juorottivat jouhiparrat
rannalla Aluen järven,
Tuurin uudessa tuvassa:
"Autuas elämän arpa,
kun on onni ottamassa,
taito kättä käyttämässä.
Ei elot eläen puutu,
taarit tarjoten vähene."

Tuo oli Tuuri onnellinen,
talonpoika taidollinen,
kaatoi kannuhun olutta,
lausui tuolla lausehella:
"On eloa, on iloa,
oisi kyllin kystä meillä,
yksi on suru sydämen:
Tuoni ankara tulevi,
Kuolo kaikki korjannevi."

Senp' on sai sanoneheksi,
kuului tiuvut talvitieltä,
kulkuset kujan periltä;
kuunteli isäntä itse,
vaikenivat valta-luojat.

Tungeikse tupahan vieras
hyyssä turkki, jäässä parta,
kulmakarvat kuuralliset;
pimeni tuvassa tuohus,
Tuurin kasvot kalpenivat.

Sanoi Kuolo kutsumaton:
"Kun ei kuulu tervehdystä,
itse tervehdin tuloni."

Tuo oli Tuuri onnellinen,
talonpoika taidollinen,
tunsi jäätyvän verensä,
sydämensä seisahtavan
tuskasta sanattomasta;
toki lausui laatuisasti:
"Istunet ilon tekohon,
tuoppi oltta tarjotahan."

Virkahti viluinen vieras:
"Tullut en ilon tekohon,
otan itse olvituopin."

Astui luokse arvollisten,
kannun vaahtisen kumosi,
lausui tuolla lausehella:
"Ei kysytä kuulumia,
kysyn itse kuulumani:
tie on tehty miehen mennä,
reki sankarin samota."

Lysmyi polvet ponnettoman,
syöksyi jalkoihin jumalten,
huuti suulla surkealla:
"En jaksa erota vielä
kodistani, konnustani,
luota vaimoni valion.
Pyydän yhden päivän armon,
yhden viikon, yhden vuoden.

Nyykähtivät päät pyhäiset.

Kuolo kummasti hymyili:
"Ei miestä väkisin viedä,
saati veikkoa jumalten.
On aika odotellani."

Astui jo tuvasta Tuoni,
painoi kiinni pirtin uksen;
hengähti isäntä itse,
hengähtivät vierahatkin.

Tuo oli Tuuri onnellinen,
talonpoika taidollinen,
tunsi päihtyvän verensä,
sydämensä suurentuvan
riemusta remahtavasta;
kaatoi kannuhun olutta,
lausui tuolla lausehella:
"On eloa, on iloa,
pöydät pantuna parasta,
yks on riemu miehen riemu:
tulla Tuonelta takaisin,
nähdä Kalman karkkoavan."

Jatkui juhla, täyttyi tuopit,
täyttyi, tyhjeni samassa. -
Juopui Tuuri taidollinen.

Heräsi tyhjässä tuvassa,
kuuli pakkasen kurikan,
ulos katsoi akkunasta:
oli orhi uksen eessä,
hepo vartoi valjastettu,
mies rehevä reen perässä,
korkealla turkinkaulus.

Kalpenivat aamutähdet,
päivä talvinen sarasti.

Muisti eilistä iloa,
sanan lausui leikillänsä:
"Talo työlle, vieras tielle.
Hoi, on jo herätä aika!"

Ei ääntä väheäkänä.

Tuluksilla tulta iski.
Katsoi pirtin, katsoi sintsin,
jo nousi ylistupahan,
missä nukkui nuorikkonsa;
lausui päästä portahien:
"On aika herätä, armas,
kalpenevat aamutähdet."

Vastausta ei vähintä.

Tuo oli Tuuri onnellinen,
talonpoika taidollinen,
tunsi oudoksi olonsa,
verensä väriseväksi;
päätyi pirttihin takaisin,
luokse lieden luontelihe;
kivi on kylmä kiukahassa.

Pilkisti pihalle tuosta:
hepo seisoi niinkuin seinä,
mies körötti niinkuin köngäs.

Muisti eilistä muretta,
hyrähti hymyhyn huuli:
"Hyv' on olla onnen myyrä,
kuoma julkisten jumalten."

Haukotteli haikeasti,
tuosta lautsalle laseikse,
päätti päivän nukkuvansa;
käänti päätä, siirti kättä,
koetti kumpaakin sivua,
ei unonen tullutkana.

Kimposi koholle Tuuri,
sanan kirkkahan kirosi:
"Ei tästä pidot parane,
ellei vierahat vähene."

Sanoi kylmä kyytimiesi:
"Niinpä tielle työntelemme."
Tunsi Tuuri vierahansa,
sydän rinnassa sävähti.
"Sain ma vuoden armon aian."

Hyyrrepartainen hymähti:
"Liet saanut satakin vuotta,
etkö jo erota jaksa!"

Ei muista elänehensä
Tuuri eilistä enemmän.
"Oli mulla poika pieni."

Haastoi Tuoni hallavainen:
"On jo kuollut, kuopattukin,
miespolven Manalla maannut."

Tuo oli Tuuri onnellinen,
talonpoika taidollinen,
jo tunsi jumalten lahjat,
lausui, synkästi saneli:
"Alköhöt sinä ikänä,
älköhöt juhliko jumalat
kera kansan kuolevaisen!
Jumalill' on juhlat pitkät,
ikä kerkeä inehmon,
nopsa niinkuin pyörän kehrä.
Päivät kultaiset kuluvi,
aika armas lankeavi,
köyrtyvi urohon selkä
noissa pitkissä pidoissa,
jumalaisten juomingeissa."

Istui Kuolon korjasehen,
kuului kulkusten helinä
hämärässä talvi-aamun;
kuului vielä viittatieltä,
äälle järvien hävisi.
MANTSIN LAULU

Urhot urhoja sanovi,
naiset naisten nauruloita,
sulhaiset sydänsuruja,
neiet neitihuoliansa.
Mitä sanon ma mies poloinen?
Sanon yhtä neittä nuorta.

Hukkako sorean sorti?
Karhuko kaunihin kadotti?
Kotkako korean koppoi?
Kyykö pisti kantapäähän?

Tuota en suuresti surisi,
suren huolta suurempata,
koska koppoi neien nuoren
Simo Hurtta, huono miesi,
itketti ihalat silmät
hukan-hurja-silmillänsä,
puikutti punaiset posket
karhun-karva-poskillansa,
sorteli soreat hapset
kotkan-kouru-kynsillänsä,
riudutti ripeät rinnat
kyyn on kylmällä povella.

Tuota en suuresti surisi,
suren huolta suurempata,
kun ei oo minussa miestä,
nuolen viejeä vaolle,
kirvehen kohottajata,
sotakeihon kelvollista;
ikä sorti kuulun kunnon,
vaivat voimani vähenti,
murhe murti viimeisetkin.

Tuota en suuresti surisi,
suren huolta suurempata,
kun ei miestä Karjalassa,
koko suuressa suvussa,
joka kostaisi korean,
kaataisi katalan urhon,
nuolella tai terällä
taikka kirvespohjallakin.

Sotako sorti suuret sulhot?
Ruttoko väkevät ruhtoi?
Merikö nieli meidän miehet?
Maako mahtavat kadotti?

Tuota en suuresti surisi,
suren huolta suurempata,
kun ovat elossa urhot,
tupa täynnä miekkamiestä,
lautsat täällä täyttä miestä,
kynnykset kypärällistä,
polvellista portahatkin;
ei kohoa koston keihäs,
satu taivahan salama.

Pois on mennyt Mantsin riemu,
Ilomantsi mailta poissa,
pimeät on pirtit meillä,
pimeämmät miesten mielet,
kun ei kuuhutta kujilla,
päivänpaistetta pihoilla;
kaikki kynnykset kysyvät
kukallista kulkijaansa,
kaikki lautsat laulelevat
heinällistä heilujaansa,
itkevät ahot ihanat
kesällistä keikkujaansa ...

Vieri virsi vanhan Mantsin
pirtissä helisevässä,
itku voitti miehen mielen,
painui pää varahan polven;
itki poiat, itki piiat,
itki sankarit väkevät,
impyet enemmän itki,
tytöt tyrski Karjalassa;
helkähtivät miesten miekat,
vainovalkeat välähti.
ORJAN POIKA

Puhui Pirkka puuhkalakki:
"Hoi miehet, ylös urohot,
satanut on uutta lunta,
läkkäme Lapin kylihin,
Lapin lasta velkomahan!"

Läksivät Lapin kävijät,
veristivät uutta lunta,
miehet miekoin surmasivat,
naurattivat naiset kaikki;
Lappi laajalta savusi,
kylät jäivät kylmillensä,
poikaset porossa itki,
koirat vuorilla vaelti.

Toip' on Pirkka orjapiian.

Vieri aikoi vähäisen,
lauloi orja lapsellensa:
"Heleä emosi heimo,
heleämpi nurmen heimo;
suku suuri tuntureilla,
suku suurempi Manalla;
eivät pistä Pirkan piikit,
yllä tapparat yröjen."

Ärjyi ilkeä isäntä:
"Lyhyestä virsi kaunis!"

Miekan seinälta sivalti,
tappoi naisen nauramansa. -
Se oli Pirkka puuhkalakki.

Kasvoi kaunis orjan poika.

Lähtö Lappihin läheni,
urhot tuota tuumimahan.
"Oisko orjasta apua
retkellä re'ellisellä?"

Otetahan orjan poika.

Ajetahan ahkiossa,
päivä suuren järven päitä,
toinen hallaista rämettä,
kolmas vuorta korkeata;
oli outo orjan mieli,
sydän rinnassa sykytti.

Tultiin tunturin laelle;
tulet tuikki laaksoloista,
valkeat Lapin kylistä.

Puhui Pirkka puuhkalakki:
"En usko penihin orjan,
sen on silmässä välähdys
revontulta tuikeampi;
paras kun jälelle jääpi."

Poika puuhun kytketähän.

Palasivat pirkkalaiset,
pulkat täynnä turkiksia,
vempelet verohelyjä.

Muisti Pirkka puuhkalakki:
"Tais jäädä jälelle poika,
kuka kurjan päästäntähän?"

Sujahtivat suksillensa
heimon sulhot.

Heinäkenkä
nukkui puuhun kytkettynä
hangella hopehisella.

Näki unta maammon maista.

Puikoivat punaiset pulkat
punaisilla kukkuloilla,
siukoivat siniset petrat
sinisillä virran-suilla,
jolui joutsenet hopeiset,
käet kukkui kultahiset,
käet kukkui, linnut lauloi
vihannoivat viidat kaikki
Lapin suuressa suvessa,
yössä päivän paistamassa.

Hyrähti hymyhyn tuuli:
"Luoja kaitse maammon maita!"

Jousen jäntehet helähti,
suhahtivat sulkanuolet,
kuoleman kantele kajahti
polven päällä kaikkivallan.
KALEVA

Kaleva kuuluisa kuningas
käkesi kosihin käydä
Vuoren mointa morsianta.

Hiiden neiti hiilihapsi
kutoi verkon kutristansa,
silmän-iskuista yliset,
luomen-laskuista aliset,
pani paulat poikki tiestä,
urhon vangitsi valion.

Valitteli valtakunta:
"Kauan on Kaleva poissa."
Etsitähän, kaivatahan. -
Tuop' on kiekui kirkon kukko:
"Kauan on Kaleva maannut
Hiiden vuoren vuotehella,
verkoissa veren väkevän;
pääse ei sieltä päästämättä."

Pyhä Pietari käveli
Herran Kiesuksen keralla,
kukon kuuli kiekuvaksi,
sanoi Herralle hyvälle:
"Viikon on Kaleva vierryt,
auta miestä mielipuolta."

Kolahutti sauvallansa
Herra Hiiden kalliota,
heräsi kuuluisa kuningas.
"Kuulinko kotimäeltä
karjankellon kaikuvaksi?"

Vuoren viekas noin saneli:
"Kuulit taattoni kujilta
hirnuvaksi Hiiden orhin."

Kolahutti toisen kerran
Herra Hiiden kalliota,
kysyi kuuluisa kuningas:
"Kuulinko luostarin aholta
aamukellon kaikuvaksi?"

Nimesi Metelin neiti:
"Kuulit maammoni pihoilta
haukkuvaksi Hiiden hallin."

Kolahutti kolmannesti
Herra Hiiden kalliota,
nousi kuuluisa kuningas,
sanoi: "Jää hyvästi, neiti,
kuulen mailta, kukkuloilta
kaikuvaksi Herran kellon."

Sanoi hälle Herra Kiesus:
"Milläpä syntisi sovitat?"

Pannahinen mies pakisi:
"Matkannen pyhälle maalle,
joella Joortanin peseime."

Kaleva kuuluisa kuningas
otti ristin rintahansa,
matkasi pyhälle maalle,
pyhän virran pyörtehille;
orhit kuopi, maa tömisi,
töyhdöt heilui, kuu sädehti.
SININEN RISTI

Katrinainen kaunis neiti
kesät karjassa käveli,
näki outoja näkyjä;
katsoi taivahan sinehen,
kuuli kuinka puut puheli.

Niin päivänä moniahana
pilvet piirtyi torniloiksi,
nousi templit terheniset,
kirkot kultaiset kajasti
ruskossa kesäisen illan,
häilyvissä hattaroissa.

Kertoi muillekin näkynsä.
Kuuntelivat kummastellen,
käskivät käymähän ripillä,
tekemähän ristinmerkin;
pitivät impyen unena.

Näyn kätki neiti nuori. -
Niin päivänä moniahana
haastoi kuuset kukkulalla:
"Ei sakene savu pyhäinen
Karjalan sydänsaloilla,
ei kilise kirkonkellot,
vesi ei vihitty pirsku;
vainovalkeat näkyvi,
purskuvi veri punainen,
sotakirves soittelevi
virroilla vihisevillä,
mailla kastamattomilla."

Sanat kätki neiti nuori. -
Rukoili, kävi ripillä,
kumarteli aamut, illat
juuressa jumalankuvan;
ei sammu povessa poltto.

Niin päivänä moniahana
tunsi mielensä vetävän,
läksi maita vieremähän;
kulki, kulki korpitietä,
puut piteni, koti eteni,
pyhät kasvoi pylvähistöt,
kaartui kappelit hämärät,
kuului kaunis kuorolaulu,
kellot kultaiset kilisi
Katrinaisen kulkiessa,
hyvän marjan matkatessa.

Kulki kohti kuulumia,
nouti silmänsä näkyjä,
meni minne mieli käski;
tuli rannalle merosen,
veden suuren suistamolle.

Kohosi merestä saari,
saaresta sataiset kirkot,
katot kulta-kuumottivat;
rannalla venonen valmis,
tuuli myötäinen merellä.

Nuo munkit monasterissa
näkivät neitosen tulevan,
viittoivat nenästä niemen:
"Ken olet naisten tyttäristä,
saavut saarelle pyhälle?"

Toi tuuli mereltä tiedon:
"Olen Herran heilimöity,
saavun saarelle jumalan."

Pyhät rannalta pakosi,
kiinni portit paiskattihin,
kahlekoirat päästettihin;
mykistyi meressä saari
kaupungiksi kuollehien.

Neitonen mereltä nousi,
kaikki kaikui saaren kellot;
kolkutti portille pyhälle,
rautavitjat ratkesivat;
tuli luostarin pihalle,
koirat kättä nuolemahan;
astui Herran huonehesen,
kuvat kultaiset kumarsi.

Hämmästyi pyhäiset miehet:
"Mittyinen tämä on neito,
koirat ei hänehen koske,
kaikki kaikuu saaren kellot!"

Tutki Pää-pyhä tytöltä:
"Mistä tiesit tänne tulla?"

"Tuosta tunsin tänne tulla:
päivä pilkat puihin veisti,
kuuhut rastia rakensi."

Pää-pyhä enemmän tutki:
"Lienetkö lihoa syönyt?"

"Muistin Kiesuksen kipua,
kuuntelin puhetta puiden,
siitä virkosi väkeni."

Kyllin Pää-pyhä kyseli:
"Liet kenen majoissa maannut?"

"Itkin kastamattomia,
katsoin taivahan sinehen,
silloin sieluni lepäsi."

Kohotti Pää-pyhä kätensä:
"Mene Herran heilimöity,
kanna kaunis päivän kukka,
siemen siunattu sirota!"

Käännytettihin takaisin,
annettikin turvaksensa
maallikko monasterista;
läksit tietä tuntemahan
perille pimitetyille.

Salot sakeni, kosket kiihtyi,
virrat vuoltui, maat yleni,
jylhistyivät jyrkät vaarat,
kolkostuivat korpilaaksot,
kontiot kovin möräsi;
tulivat niemyen nenähän,
missä läikkyi tyynet järvet.

Turva turmaksi rupesi,
käsin kauloi kassapäätä,
pyyteli pyhäistä neittä;
neitsyt huuti huikeasti:
"Herra, suuret on suruni,
suuremmat sinun tekosi,
älä muistele minua,
muista kastamattomia!"

Kuuli Herra heljän huudon,
antoi merkin, muutti immen
siniseksi ristinpuuksi
korpehen kohisevahan,
veden kahden kaltahalle,
miehen syyllisen syleillä,
katuvaisen kaulaella.

Aika vieri, vuodet vaihtui,
muuttui maailman menokin.
Jo sakeni savu pyhäinen,
jo kilisi kirkonkellot,
pirskui jo vesi vihitty
perillä pimitetyillä,
Karjalan sydänsaloilla.

Toki kauan kertoi kansa
synnystä sinisen ristin
kalmistossa kaikuvassa,
korvessa kohisevassa
veden kahden kaltahalla.
Kaikui kauemmas sitäkin
muisto miehestä pyhästä,
joka kappelin rakenti
juurelle jumalan merkin,
kastoi kansaa ja opetti.
Kauimmaiseksi kajasti
se itse sininen risti
salmen suussa, sillan päässä,
kylän kappelin kohalla,
kun kilisi kirkon kellot,
kun lepäsi tyynet järvet,
kun meni majoille päivä.

Kun vaelti matkamiesi.
YLERMI

Ylermi ylpeä isäntä
ajoi temppelin ovesta,
lausui kirkon laivan alta:
"Täss' on mies tämän sukuinen,
kadu ei tehtyä tekoa
eikä taivasta tavota."

Paasi seinässä pakisi,
puhui Neitsyt puusta tehty:
"Äsken sie sitä katunet,
kun on tuhkana tupasi."

Ylermi ylpeä isäntä
kilahutti kilpehensä,
karahutti kankahalle;
näki tuhkana tupansa,
lausui hirsihiilokselta:
"Tupa uusi tehtänehe,
tupa entistä ehompi."

Ylermi ylpeä isäntä
ajoi keskikäytävälle,
keskiristiltä kirosi:
"Täss' on mies tämän sukuinen,
ei ole porossa polvin,
surustansa suurentuvi."

Paasi seinässä pakisi,
sai sanat kivinen Kiesus:
"Äsken oot porossa polvin,
kun on vaimos valkeana."

Ylermi ylpeä isäntä
murti ruoskan mursunluisen,
karahutti kankahalle;
näki vaimon valkeana,
lausui luota lautsallisen:
"Vaimo toinen tuotanehe,
vaimo entistä ehompi."

Ylermi ylpeä isäntä
ajoi orhin alttarille,
herjasi veralta Herran:
"Täss' on mies tämän sukuinen,
ei murehi mennehiä,
riensi myrskynä ratansa."

Paasi seinässä pakisi,
kuva haastoi kirjokulta:
"Äsken sie sitä murehit,
kun on poikas mielipuoli."

Ylermi ylpeä isäntä
iski peitsen permantohon,
karahutti kankahalle;
näki poian mielipuolen,
vyöltä tapparan tapasi,
isä poikansa omansa
löi tasaksi tanterehen.
Huuti suulla huikealla:
"Poika toinen tehtänehe
poika entistä ehompi."

Ylermi ylpeä isäntä
ajoi orhin akkunasta
messurahvahan rakohon;
tulta tuiski orhin turpa,
valoi silmät valkeata,
enemmän ylpeän isännän,
satulassa seisovaisen.

"Täss' on mies tämän sukuinen,
ei anele armahdusta,
itse raudalla rakasti."

Ääni pilvistä jyrähti:
"Äsken sie sitä anelet,
kun sa tullet Tuonen maille."

Ylermi ylpeä isäntä
tunsi lattian lahovan,
näki lieskan leimahtavan,
veti miekkansa verisen,
heitti kintahan kivehen
käden kanssa poikki lyödyn,
virkkoi vielä vierressänsä:
"Ennen kirkko kaatunevi
kuin kinnas kivestä irki!
Ennen muurit murtunevi,
kuin sormi seinästä murene!
Ennen aika tulkohonkin,
aika toinen, ankarampi,
joka ei kuololle kumarra,
ei matele Manalle mennen."
Kannusti oritta, liekit
löi yli kultaisen kypärän. -
Vielä on kivessä kinnas.
RÄIKKö RÄÄHKÄ

Tuo turilas, Räikkö räähkä,
neuvoi tien viholliselle,
kahden kallion lomasta,
syksy-yönä hiljaisena;
teki sen henkensä hädässä.

Polttivat kylän poroksi,
surmasivat suuren kansan.
Yks on pirtti polttamatta,
se on pirtti Räikön räähkän.

Tuli toisen päivän ilta.
Palasi paennehetkin
yksi sieltä, toinen täältä,
kurkistellen, kuuristellen,
puita, pensaita pälyen
ruumiille veristetyille,
raunioille rakkahille.

Räikkö pirttinsä ovella
katselevi, kuuntelevi.
"Mitä etsit vanha vaimo?"

"Etsin kullaista kotia,
löysin suitsevat kypenet."

Räikkö pirttinsä ovella
kalpeana, kelmeänä.
"Mitä katsot kuoma kulta?"

"Katselen veristä veistä,
liekö veikon, liekö langon."

Räikön poika portahalla
itkeä vetistelevi.
"Mitä itket poika parka?"

"Itken orhia iloista,
löysin tiuvun tien ohesta."

Piili Räikkö pirttihinsä,
telkes ukset, sulki salvat,
istui pankkonsa perälle.
"Mitä tyttöni murehit?"

"Miestä kaunoista murehin,
syytä syntymättömäni."

Kuului jo salainen kuiske,
sisiliskona sihisi,
viikon vierren kyynä kulki,
kuun mennen karhuna mörisi:
"Yks oli pirtti polttamatta,
miksi pirtti Räikön räähkän?"

Räikön vaimo valkeuinen
se sanan sanovi julki:
"Näytti tien viholliselle,
neuvoi Räikkö piilopirtit."

Räikkö röyhkeä ärähti:
"Sen varsin valehtelitkin!
Vai onko näkijä ollut?"

Vaimo valkea todisti:
"On ollut näkijät vankat,
tähdet katsoi, kuuhut kuuli."

Ei evännyt enempi Räikkö,
hartiat alas jysähti,
tunsi ilmi tullehensa;
otti köyden orren päältä,
poikki permannon käveli,
astui raskaasti tuvasta
siltapalkin painuessa.

Kääntyi hän ovessa kerran:
"Vaimo, anna anteheksi,
kun sen tein, sinua muistin."

"Luoja armon antakohon."

Painoi kiinni pirtin uksen. -
Seisahti etehisessä,
siitä siirsihe pihalle,
pihalta veräjän suulle,
veräjältä kaivotielle,
kaivotieltä korpitielle;
silmässänsä yö ikuinen,
mielessänsä murhe mykkä.

Kääntyi mies rajassa metsän. -
Näki hän kullaisen kotinsa,
kuuli hän kesäiset äänet,
savun saunasta sinisen,
karjankellojen kilinän,
kaivonvintin vingahduksen,
tuvan uksen aukeavan,
emon aittahan menevän.

Sydän kiertyi synkän miehen,
elo kaunis kangastihe,
askar autuas inehmon
maan kovalla kannikalla;
seisoi hetken, katsoi kaksi,
metsän korpehen katosi.
TYYRIN TYTTI

Tuo oli tyhjä Tyyrin tytti,
vähä paimen pappilassa,
meni messuhun kesällä,
pisti piiat pilkkojansa:
"Tuossa Tyhjätär tulevi
vailla kirkkovaattehia."

Tuli itkien kotihin. -
Yksin yöhyet kutovi,
ometassa ompelevi,
joka neulan pistämältä
suli pistos sydänalasta;
sai hamonen valmihiksi,
meni Herran huonehesen.

Kyseli kyläinen kansa:
"Kuka Tuhkimo tulevi
vailla Herran helmilöitä?"

Tuli itkien kotihin. -
Kesän helmiä keräsi
karjan kaahlamo-sijoilta,
joka helmeltä hyvältä
kuivui kyynel poskipäältä;
päärlyt rihmahan pujotti,
meni Herran huonehesen.

Seisoi sulhot tien ohessa
kullakin kädessä kukka,
kukin kultansa varalta;
minkä otti neiti nuori,
se oli kiltti kirkkotielle,
mitä katseli kädessä,
se oli kaunis karkeloihin,
minkä piilotti povelle,
se oli kaupattu kananen.

Tuo oli tyhjä Tyyrin tytti
kulki Herran huonehesen
ilman kukkaa. -

Impi rukka
istui itkien aholla.

Kulki Luoja karjatietä
muodossa maallisen urohon.
"Mitä itket impi rukka?"

"Tuota vaivainen valitan,
kun olen tyhjä Tyyrin tytti,
vähä paimen pappilassa."

"Miksi et mene kisahan?"

"Kuinkapa minä kisahan,
kun ei mulla kumppalia."

Kukan antoi armo-Luoja:
"Sulho on sinulla suuri."

Karkeli kyläinen kansa
kummulla välillä vetten,
auringon alimenossa;
siellä Tyyrin tyhjä tytti
suuren sulhonsa keralla.

Riensi riemuiten kotihin. -
Kukan kätki lippahasen,
pani alle päänalaisen,
kun heräsi, avasi arkun:
oli kukka kultalehti.

Tuosta tunsi suuren sulhon,
jonk' oli kanssa karkeloinut
kummulla välillä vetten;
eikä itkenyt enempi.
OTERMA JA KATERMA

Oli kerran mies Oterma,
Otermalla veli Katerma,
kummallakin nainen nuori.

Ajoivat aamulla varahin
hämäräisen metsän halki;
lauloi puussa Lemmon lintu:
"Ontuva on mies Oterma,
kaunoinen on mies Katerma,
hyv' on syödä Hiiden linnun
veljen maksoa veristä."

Veli vanhempi kirosi:
"Mitä laulat Hiiden lintu!"

Sanan saattoi nuorempainen:
"Raikui matkamme ratoksi."

Veljet huhdalta palasi
pimetessä talvipäivän;
paha hongasta pakisi:
"Verevä Oterman onni,
kapea Katerman nainen,
hyv' on syödä Hiiden linnun
naisen nuoren rintapäitä."

Katerma karahkan otti,
heitti Lemmon lentiäistä.
"Mitä herja hellittelet!"

Veli vanhempi murahti:
"Lauloi mieltä miehen päähän."

Vieri aikoa vähäisen,
hanget hohti, pyyt pyrisi,
kukertivat kukkoteeret;
virkkoi kaunoinen Katerma:
"Sinä sinne päin erästä,
minä tänne työnteleime."

Näki ontuva Oterma
edestänsä pyyn putoovan,
kohtasi salossa veljen.
"Etpäs sie eronnutkana!"

Sanoi kaunoinen Katerma:
"Taisin kierteä keheä."

Erosi erähän veljet,
kuuli kaunoinen Katerma
suhahtavan sulkanuolen.
"Miksi sie minua ammuit?"

Sanoi ontuva Oterma:
"Lienen liipaissut pahasti."

Vieri aikoa vähäisen,
päivä paistoi, pälvet nousi,
hanget suuretkin sulivat;
ei sula sydänten routa
pimeässä veljespirtin.

Astui veljet atrialle;
puhui nuorikko Oterman
Katermalle kaunihille:
"Sinä veljesi tapakin,
saamme toinen toisihimme!"

Virkkoi kaunoinen Katerma:
"Vuota, kun kylyhyn käymme!"

Kävivät kylyhyn veljet;
kuiskasi Katerman nainen
Otermalle ontuvalle:
"Sinä veljesi tapakin,
sulta naista naurattavi!"

Sanoi ontuva Oterma:
"Vuota, käymme vuotehelle!"

Vieri veljet vuotehelle;
nousi kaunoinen Katerma,
kysyi vaimo vierellänsä:
"Kunne kultani käkeät?"

Virkkoi kaunoinen Katerma:
"Annan orhille apetta."

Kuuli uksen ulvahtavan,
nousi nuorikko Oterman;
kysyi miesi kyljessänsä:
"Minne mielit lintuseni?"

Vaimo vastasi verevä:
"Lehmiläävässä käväisen."

Pihalla neuvoa pitivät,
puhui kaunoinen Katerma:
"En veristä veljeäni,
avo on järvi rannan alla,
vedän purjehen punaisen,
maille muille vierikäämme!"

Kuuli tuon Katerman nainen
halki harvan sintsin seinän,
kiirehti tupahan tuosta:
"Joudu jo Oterma, juokse,
pursi aaltoja ajavi,
veli viepi veljen vaimon!"

Ilkkui ontuva Oterma:
"Menköhön, mikä menevi,
pohja on puhki purtosesta."

Toki nousi nostamatta,
orhin tallista talutti,
raikahutti rantatielle;
säikkyi vaimo vietäessä:
"Oi Katerma, kaunoiseni!
Nousevi punainen pilvi
kotoisilta kukkuloilta."

Hymyi kaunoinen Katerma:
"Älä kultani kujerra!
Pilvi tuopi pitkän tuulen."

Puhui nainen purjepuulta:
"Oi Katerma, kaunoiseni!
Aurinko alas ajavi
kotoisilta kukkuloilta."

Hymyi kaunoinen Katerma:
"Älä itke armahani!
Karit päivä katselevi."

Kuuli kapsavan kavion,
pahoin nuorikko parahti:
"Oi Katerma, kaunoiseni!
Veli välkkyen tulevi,
vyöllänsä vihainen viini."

Sanoi kaunoinen Katerma:
"Nyt taisi tuhomme tulla."

Souti vaimo, vieri venho,
meloi kaunoinen Katerma,
tunki tulva purtosehen,
huuti mies hädässä hengen:
"Veli kuule velloasi!
Pelastanet naisen nuoren,
mie itse merehen mennen."

Sortui venho veen varahan,
joutui sormet soutimiksi,
ehti ontuva Oterma
rannalle someriselle;
nuolen vinkuvan lähetti
jälkehen urohon uivan,
halki veljen hartioista,
puhki naisensa povesta,
huuti vielä, huikahutti:
"Mik' on verta veljessäni,
painu paatena merehen,
mikä nuorta naisessani,
nouse siipenä kajavan,
ett'eivät toistansa tavanne,
eivät syyllistä syliä,
eivät täällä eikä tuolla,
eivät maassa, maan sisässä
eikä Luojan taivahassa!"
KOUTA

Lapin Kouta, kolkko miesi,
tuo oli suurin tietäjistä
Turjan tunturin takana.

Kyyt viherti katsehesta,
suusta lenti yölepakot,
jalan alta ahmat nousi,
käden päällä kärpät juoksi,
korppi koikkui päälaella,
haaskalinnut hartioilla.

Kaikki tiesi, min inehmot,
kaikki taisi, min jumalat;
ei sitoa sinistä tulta,
aarnihautoja avata.

Läksi tuota tuntemahan
Mannun mahtia syvintä.

Kulki teitä tiettömiä,
matkoja mitattomia,
jäänä järvet, hyynä hyrskyt,
tunturit ukonjylynä;
parahti Lapissa lapset,
kovin koirat vingahteli,
meni viima usta myöten,
hiilos himmeni kodassa.

Maahinen majassa nukkui,
kuuli kulkevan kovasti,
haukotteli, hangotteli,
leukapielensä levitti:
päin putosi suuret hongat
suuhun purnun pohjattoman;
eipä Kouta, kolkko miesi.

Nousi maasta Maan-venyjä:
"Ken olet kempi kulkemassa,
maan valta vaeltamassa,
kun et suuhuni solahda?"

Lausui Kouta, kolkko miesi:
"Olen Kouta kulkemassa,
Lappi maata laulamassa,
tullut en tänne syötäväksi,
tulin tietojen hakuhun."

Umpisilmäinen urahti:
"Annoitko oman veresi?"

Lausui Kouta, kolkko miesi:
"Tein sen poika-polvenani,
sain sanan varaväkevän:
veri verta vahvistavi."

Homeparta paukahutti:
"Murhasitko muut ilosi?"

Lausui Kouta, kolkko miesi:
"Tein sen miesnä nuorempana,
sain sanan varaväkevän:
rauta raudan rohkaisevi."

Saven-harmaja saneli:
"Kirositko kantajasi?"

Lausui Kouta, kolkko miesi:
"Tein sen kuolon kynnyksellä,
sain sanan varaväkevän:
kylmä kylmän karkaisevi."

Sanoi Maahinen sanansa:
"Olet Kouta kolmi-lukko."

Kouta kolkosti hymyili:
"Kaikki tiedän, min inehmot,
kaikki taidan, min jumalat,
en sitoa sinistä tulta,
manata mennyttä takaisin."

Virkkoi maasta Mannun vanhin:
"Rotkohon Rutimon mennös,
missä ankara Ajatar
liehtoo liekkiä sinistä
pyhän päällä aarnihaudan.
Saat sa mahdin maan ikuisen,
tulet Kouta kaikkitieto."

Vavahti kovakin Kouta:
"Entä en palanne tieltä?"

Pilkkasi Peri-isäntä:
"Tahdot tulla kaikkitieto,
et antaa elämätäsi!"

Läksi Kouta kulkemahan,
Lapin-linna liikkumahan,
Rutjan-koski kuohumahan,
Turjan-yö tohisemahan;
tähdet tippui taivahilta,
maan alla vainajat vapisi,
oli tuska Tuonelassa,
pelko pirteissä jumalten.

Sanoi ankara Ajatar:
"Terve Kouta tultuasi!
Viikon varroin jo sinua."

Lausui Kouta, kolkko miesi:
"Monet on askaret inehmon,
monianne miehen aatos.
Lienet vartonut minua,
en lie ennen ennättänyt."

Sanoi ankara Ajatar,
kuului ääni kuolon yöstä,
puun alta, petäjän alta,
korven louhien lomasta:
"Elon huoli huomisesta,
Mana mennyttä manaapi."

Tuo oli Kouta, kolkko miesi,
tunsi kaikki tietävänsä,
astui rotkohon Rutimon,
kulki kuolon porraspuita
niinkuin pitkän pilven lonka,
niinkuin jäisen kosken kopru;
ei hän taakse katsahtanut,
katsoi kohden Kalman usta,
ei hän kilvan kiirehtänyt,
astui askel askeleelta,
kun oli tuima Tuonen kulku,
elo kuoloa kovempi.
MERENKYLPIJÄ-NEIDOT

Mikä on hanhien havina
Vienan virran kainalossa?

Ne on kolme Hiiden neittä,
riisuit sulkansa kivelle,
menit merta kylpemähän;
illan ruskossa tulevat,
aamun koitossa katoovat.

Tuo oli Lippo linnustaja
kiven kirjavan takana,
katsoi siivet kaunehimmat.

Pilvet päivä jo punasi.

Nousivat merestä neiet,
löyti kaksi lentimensä;
kolmas etsi, ei tavannut.

Impi itkuhun hyrähti.

Lausui Lippo, liukas sulho:
"Saanet sulkasi takaisin,
antanet minulle suuta."

Virkahti vilun-ihana:
"Silloin sulle suuta annan,
koska silmäs sammunevi."

Ilkkui veitikka verevä:
"Silloin silmä sammukohon,
kun sa kutsut kullaksesi."

Päivä vuoret jo punasi.

"Silloin kutsun kullakseni,
koska mieles muuttunevi."

"Silloin mieli muuttukohon,
kun likistät linnuksesi."

"Silloin linnuksi likistän,
koska hyytyvi hymysi."

"Silloin hyytyköön hymyni,
kun me kättä kääpätähän."

Päivä hongat jo punasi,
tuli tuska impyelle:
"Suo mulle sulkani takaisin,
tahi taattoni toruvi!"

"Milloin oot minun omani?"

"Koska päivä koittanevi."

Päivä päätänsä kohotti.
Sai pukunsa peilikylki,
antoi suuta sulhoselle
linnunluisella nokalla,
veen suulla verettömällä:
hymy hyytyi, silmä sammui,
pois kulki kultainen elämä,
muuttui mieli miehen nuoren.

Neito lentohon lehahti
noustessa kesäisen päivän.
IMPI JA PAJARIN POIKA

Istui impi lähtehellä,
vieritti suruista virttä
päivän mennessä majoille,
kesähiilun himmetessä,
syttyessä syksyn lampun,
pohjan tähden tuikkehessa.

Huone honkainen humahti,
kangas kultainen kumahti,
syöksähti sylistä illan
tuo kaunis pajarin poika
välkkyvällä varsallansa;
hetteessä hepoa juotti,
naljaeli neitoselle:
"Milloin sie minun omani?"

Saneli ihala impi:
"Silloin mie sinun omasi,
kun sammuu sydänsuruni."

Tuo kaunis pajarin poika
suki orhin sulkkukarvan,
naljaeli neitoselle:
"Milloin sammuvi surusi?"

Virkahteli vieno virpi:
"Silloin sammuvi suruni,
kun minä sininen risti."

Tuo kaunis pajarin poika
riisui ristin rinnaltansa,
naljaeli neitoselle:
"Muistatko minua milloin?"

Heinä himmeä helisi:
"Muistelen minä sinua,
muistatko sinä minua?"

Tuo kaunis pajarin poika
kävi neitosen kätehen,
ristin kaulahan ripusti.
"Silloin mie sinut unohdan,
kun minä punainen nurmi."

Singahti satulahansa,
kultanuolena katosi,
jäi impi imehtimähän
pohjan tähden tuikkehesen.

Tuo kaunis pajarin poika
kulki suurihin sotihin,
tasapäihin tappeloihin;
tuo impi ihalan illan
kulki kaihoten kotihin,
kultaristi rinnallansa.

Tuo kaunis pajarin poika
vihdoin miekkansa veristi
oman veljensä veressä;
tuli portille pyhälle,
munkiksi monasterihin.

Tuo impi ihalan illan
kauan kaipasi urosta,
kesän-mennyttä murehti;
meni miehelle hyvälle,
vaikk'ei varsin mieluisalle.

Tuo kaunis pajarin poika
viallista verta vitsoi
kopin kolkoilla kivillä;
tuo impi ihalan illan
se suki suruista päätä
miehen vieraan vuotehella.

Tuo kaunis pajarin poika
huuti suuressa hädässä,
anoi Herran armahdusta;
tuo impi ihalan illan
oudon liettä liikutteli,
oudon lasta laulatteli,

oudon karjoja huhuili,
oudon väänti värttinätä,
oudon kanssa illat istui,
oudon kanssa aamut astui,
oudolle tilan tekevi,
oudon ääntä kuuntelevi.
PYHÄ YRJÄNÄ

Pyhä Yrjänä ylinkä
kuuli immen kiljahtavan
Turjan tunturin takana;
karahutti katsomahan.

Kuikutti kukat kanervan:
"Viety on tästä neiti nuori
pulkassa porottomassa,
reessä tarvahattomassa,
vemmel puikki, tie vikisi,
impi itki, kallotteli."

Seisoi usma niinkuin seinä
Turjan tunturin takana,
pakkanen pahemmin seisoi
kera pilkkoisen pimeän,
uhkasit urosta syödä;
korskui orhi kultakenkä.

Pyhä Yrjänä ylinkä
miekalla utua iski,
valahutti valkeata:
"Kautta lempeni pyhäisen,
kirkastu ikuinen ilta!"

Aukesi räme etehen,
mätäs-märkä, räähkä-mänty,
purskui rimmet pohjattomat,
katsoi suo-silmät sumeat,
uhkasit urosta niellä;
pärskyi orhi pää-hopea.

Pyhä Yrjänä ylinkä
iski suota suitsillansa,
helähytti helmivyöllä:
"Kautta mun sydänsuruni,
karkaistu vesi vetelä!"

Rauta rahkasta helähti,
nousi suosta suuret miekat,
käsivarret koukistetut
alla tähtien ikuisten,
uhkasit urosta kaata;
orhi vaahtinen vapisi.

Pyhä Yrjänä ylinkä
satulassansa yleni,
sanoi alta silmäraudan:
"Kautta julkisen Jumalan,
pelastan ma naisen nuoren!"

Kannusti uvetta urho,
ajoi tapparan teriä,
tuli Ruijan rantamalle,
missä hyrskyi aalto hyinen,
meri selkeä sinerti.

Syöjätär valio vaimo
se virui vesikivellä
Lapin päivän paistehessa;
kauas kuulti kultasuomut,
loitos loisti heljät hapset,
heijastui sepel sininen,
päällä paaden vaahtiparskun,
iljanteella jään ikuisen.

Heittihe hepo sivulle,
karkasi kahdelle jalalle.

Pyhä Yrjänä ylinkä
ruoskin orhia opetti,
lausui tuolla lausehella:
"Miss' on impi meiltä viety,
kussa kastettu kaponen?"

Sihisi sininen lisko:
"On kapehet kaunihimmat,
ihanammat itsellämme,
kääntynetkin nyt takaisin
taikka turmasi tulevi!"

Sylki Syöjätär vesille,
meri koskena kohisi,
hyökyi hyrskyt rantamalle;
Pyhä Yrjänä ylinkä
ajoi orhin aallokkohon,
miekan välkkyvän kohotti
pään päälle kähyjen vaimon:
"Neuvonet minulle neien,
oman säästät herjan hengen."

Vaimo kyyn-viha vikisi:
"Tuoll' on tytti teiltä viety
Vesi-Hiiden vuotehella;
etsit impeä suruista,
löydät naisen nauravaisen."

Kalpeni satulassansa
Pyhä Yrjänä ylinkä.
"Sen varsin valehtelitkin."
Pilkkasi pahaniminen:
"Rakastitko naista nuorta?"

Mietti hetken hervahtuen
Pyhä Yrjänä ylinkä,
korkeni satulassansa,
lausui äänellä lujalla:
"Rakastin ma naista nuorta
niinkuin sankarin satua,
viatonta vainottua,
kaunista kadotettua;
tähteni pyhä aleni,
yljän lempeni yleni."

Iski miekalla matoa,
lisko liukahti kivehen,
tuli tuiski kalvan tiestä,
kallio kaheksi lenti;
paaden alla porraspolku,
kuja kaita, kammottava.

Hyppäsi hevon selästä
Pyhä Yrjänä ylinkä,
heitti ohjat orhillensa.
"Saata maalleni sanoma,
jos mun kuulet kuolleheksi."

Hirnahti hepo suruinen:
"Saatan Luojalle sanoman,
jos sun kuulen kuolleheksi."

Kulki polkua kivistä
Pyhä Yrjänä ylinkä,
löysi naisen nauravaisen
Vesi-Hiiden vuotehelta;
silmät sankarin pimeni,
ääni kurkussa korahti:
"Kautta ristin rinnallani,
Luoja lapsesi lunasta!"

Tappoi naisen naurusuisen
miekalla tuliterällä
Pyhä Yrjänä ylinkä,
kukka kaiken ristikunnan.
TUMMA

Tuo oli tumma maammon marja
syntymässä säikähtänyt,
näki kauhut kaikkialla,
haitiat pahat havaitsi,
ei hyviä ensinkänä.

Pani äiti paimenehen. -
Paimen metsästä palasi,
tuli outona tupahan,
haasteli haralla hapsin:
"Oi emoni, älä minua
pane karjan paimenehen!
Lempo seisoi suon selällä,
Hiidet hirnui kankahalla,
juuttahat jälestä juoksi,
maasta Maahinen kohosi."

Ei pojasta paimeneksi. -
Pantihin kalan kutuhun.

Palasi mereltä poika,
tuli valjuna tupahan,
kertoi kynnet kylmillänsä:
"Kauhea saloilla kansa,
meren kansa kauheampi!
Näin minä Tursahan tulevan,
meren kahtia menevän,
Kalpea karilla istui,
Tyhjä alla ammotteli.

Ei pojasta merelle miestä. -
Pantihin palon tekohon.

Palasi palolta poika,
tuli vauhkona tupahan,
sanoi silmin seisovaisin:
"Hirveät meriset hirmut,
tulen hirmut hirveämmät!
Sylki kyyt kyventä, liskot
puhui liekkiä punaista,
Syöjätär porossa keitti,
Kehno käänti kattilata."

Suku jo surmata saneli:
"Mitä työstä tyhjän miehen!"

Ennätti emo etehen,
kyyditti kylän kisoille.

Palasi kylästä poika,
ei tohi tupahan tulla,
kujilla kuvahtelevi,
piilee peltojen perillä;
löysi äiti seisomasta
takaiselta tanhualta.

Poika kaulahan kavahti:
"Oi emoni, kantajani!
Paras on minun paeta,
paras mennä näiltä mailta,
mennä Kalman karsikkohon,
piillä Tuonelan pihoille!
Kolkkoja kotona näin ma,
kamalampia kylässä!
Veräjällä Vento seisoi,
Vennon poika portahalla,
loukossa Vahinko vaani,
Kouko kohtasi ovella."

Tunsi äiti tummaisensa,
tunsi jo tuhon-alaisen
syntymässä säikkyneeksi;
itki, itki, ei evännyt,
virkkoi vienosti saneli:
"Niin menekin, poloinen poika,
mene kuolon kuusikkohon,
vainajien varvikkohon,
tuvan taakse taaton saaman,
lempeän lepotiloille,
missä seisoo puut pyhäiset,
hongat himmeät puhuvat
ollehista, mennehistä,
murehessa yön ikuisen."

Taatto haudassa havasi.
"Mitä itket, heimon helmi?"

"Tuota itken, oi isoni,
ei minuhun metsä mielly."

"Lehto laululla lepytä,
niin teki isätkin ennen."

"Tuota itken, oi isoni,
ei minusta merelle miestä."

"Ahti uhreilla aseta,
niin teki isätkin ennen."

"Tuota itken, oi isoni,
ei tuli minulle tuttu."

"Tuli kytke kahlehisin,
niin teki isätkin ennen."

Yhä itki heimon helmi.
"Mitä itket, oi iloni?"

Tuska ilmoille ajoihe:
"Oi isoni, ota minutkin
kera Kalman kartanoihin,
kun olen maammon tumma lapsi,
syntymässä säikähtänyt,
näen kauhut kaikkialla,
enin ihmisten elossa."

Nousi ääni nurmen alta,
sana Tuonelta samosi:
"Säikkyivät isätkin ennen,
toki aikansa elivät.
Autio elämän aamu,
Manan ilta autiompi.
Pirtit on pienet Tuonelassa,
maan alla kaitaiset kamarit,
kuu ei loista, päiv' ei paista,
yksin istut, yksin astut,
toukka seuloo seinähirttä,
itse seulot itseäsi
ikävässä ainaisessa,
haikeassa, vaikeassa."

Poika Tuonelta palasi,
tuli miesnä hiljaisena,
istui tuttuhun tupahan;
kohenti takassa tulta,
talon töitä toimitteli,
hymysuin hyreksi joskus
sinipiioista saloilla,
vellamoista veen selillä:
meni merelle, metsähänkin,
vei verkon, asetti ansan,
niin eli ikänsä kaiken,
ei iloiten eikä surren,
pannen päivät päälletyksin
niin tulevat kuin menevät,
niin paremmat kuin pahemmat;
päällimmäiseksi paremmat.

I. RUNOJA (1910)
MATKALTA
1.

Eessä ranta vieras, karu,
retki takaa merten käy.
Taakse vaipui kevään taru,
päivä hämärtäy.

Taakse valtaväylät jäivät,
suvituulet viileät.
Saapui syksyn raskaat päivät,
viimat jäätävät.

Näyt aurinkoiset, ylhät
matkaan vaati kulkijan;
uhanneet ei rannat jylhät
tiellä unelman.
*

Yö jo yltyy - syömen saartaa
pelko; uskon ehkä vie -
Houkutellen mieleen kaartaa
tottumusten tie.

Yö jo yltyy - katse kääntyy
suuntaan valtaväylien.
- Viime vaali tee, tai nääntyy
usko sydämen!

Polta rantaan varmat laivat,
unhoon peitä mennehet:
säästät paluun häpeet, vaivat,
heikot askelet!
2.

Mitä auttaa kirous:
kaiku kallioihin kuolee
- se on siitä lohdutus.
Elon silmä outo, tyly
kohtaa katsees vaipuvan.
Sana auta ei, ei tahto,
kun jää käsihin vain vahto
haihduttua unelman.

Tie on eessä ainoa:
ylle kiron, valituksen
määrä kirkas aseta!
Juhlasointuun ilmanäärten
liitä sävel sydämes!
Kesken vuorten iki-lunta
loistaa unten valtakunta
- sinne kiinnä katsehes!
3.

Se tappio vielä ei murra:
meni liian heikot haavehes.
Sitä ei ole oikeus surra,
sen kautta sa saavutit vapautes.

Sen kautta sa löysit vasta
oman sielusi, voimasi tunnet nyt.
Taas taivalta alkamasta
sua estä ei tappiot kestetyt.
PA'OSSA

On turha pa'on kolkko tie,
mi pois sun luotas, elo, vie.

Se raskahasti tuta saa
sun kostoas, ken noudattaa

vain suuntaa omain tähtien,
sun valtatiesi hyljäten;

ken mielehensä särkyvään
käy viime lohdun etsimään

tuolt' ihmemaasta unelmain,
vain hetken unhon tuottavain.

Sun tuomarisi ankarin
hänt' aina seuraa syytöksin:

hänt' oma sydän tuomitsee,
yö tuomar'-ilmein uhkailee.

Hänt' aina tyhjyys ympäröi,
hän turhaan rauhaa ikävöi.

Hän näkee näyt kolkoimmat
ja kuulee äänet uhkaavat,

ne mieleen oudon pelon soi,
niit' sana sitoa ei voi.
IN MEMORIAM
1.

Ah turhaan, menneet, nousette
taas muistoon unhon alta;
ei uuteen eloon nostaa voi
teit' enään laulun valta.

Taas yöhönne siis painukaa:
viel' jälkeen sävel jääpi,
- kuin pilviin hohde auringon,
kun ilta hämärtääpi -,

jää sävel tuskan, taistelun
ja toivon, kevätmielen,
ne vielä hetkin hiljaisin
saa soimaan sydänkielen.

Viel' ehkä virsi laajempi
saa soinnut unhon yöstä:
se sato runsain, puhtahin
ois menneen päivän työstä.
2.

Jos kukkaan puhkeaa
uus elo, kauneus,
min heikko aavistus
jo syömess' orastaa,

niin turhat ollehet
ei uhrit vaikeat,
ne, joita vaativat
taa jääneet taipalet;

täys onnen mitta ois,
ois elo juhlaa vaan,
mi tuloon kuolonkaan
viel' loppua ei vois.
KALKKI

Pisar pisaralta
juo sa karvas kalkki
tyynnä pohjaan asti.
Lupaus, min kerran
annoit itsellesi
- oma itses olla -
täytä ankarasti.

Kalkin katkeruuteen
älä pienintäkään
pyydä lievitystä.
Uusi voima versoo
joka pisarasta,
minkä tyynnä juot sa
kalkin sisällystä.
AUTIO TEMPLI

Toin syömeni templiin kerran
kuvan nuoren, säihkyvän;
sitä kaunein uskoin ma palvoin
kevätaikani herkimmän.

Ilo siit' oli liian pieni,
- ma vieläkin pienempään
siks' ylpeenä tyytyä tahdoin.
Ja ma kielsin lempeni tään.

Ja ma templin ääneti suljin
ja harhasin maailmaan.
Kuvan unhotin, riemusta luovuin,
- en rauhaa ma saanut vaan.

Yhä korviini templistä hiipi
suven kuolevan nyyhkytys.
- Kovin paljon se lempeni maksoi,
kovin paljon se ylpeys.

Nyt autius templissä asuu
ja raskas hiljaisuus.
Ovet suljetut kiinni pysyy.
Ne aukiko lyö suvi uus -?

Suvi vieläkö alttarin ylle
kuvan uuden, kirkkahan tois -?
Sävelriemuun autio templi
jo puhjeta silloin vois.
INCOGNITO

Sinut uneksin onnehen kalleimpaan,
min ansainnut on sydän puhtahin.
Ma aatoksissani korotin
sinut taivaan pyhien kunniaan.

Monet harmaat hetket sä ylensit,
soit voiman syömen uskohon,
kun uhkas nääntymys toivoton,
mua kirkkaudellasi kirkastit.

Niin väikkyös eelläni ainiaan
ja ohjaa katsehin tenhovin
mun tieni kautta tuskankin
yhä ylle itseni, loistoon maan,

mi siintävi takaa unelmain,
mi aavistukselle avautuu,
min ihanuutta uneksuu
sydän alla hetkien ankarain.
EXCELSIOR

Kuin jännitetty jousi on tahtoni mun.
Sain auringolta käskyn ja määrän
ma kukkuloille nousta elon kirkastetun
ja käydä ohi tien monen väärän.

Sen käskynsä ainiaaksi polttanut on
laintauluun mun tahtoni kerran
kuin taikakuvin kirkkaus auringon,
yön voittajan, kuoleman herran.

Sen käskyn myös kuulla moni ystävä sai,
mut eronneeks' ma heistä näen tieni.
Moni korpisoihin kohta on sammunut kai,
monen tyydytti maan ilo pieni.

Nyt äänetön on päivä ja lohduton yö
ja Tuonen lepo autuus jo oisi,
mut ylemmäksi kutsuvi auringon työ,
kuin käskynä se veressäni soisi.

Ma tunnen: mun sitoa ja päästää voi
vain auringon ylhäinen mahti;
näyt korkeat se nähdä mun sieluni soi,
sen antama on syömeni tahti.

Kuin kaikuna valkeuden kentiltä oon
välin kuullut ma riemun ja soiton.
Muu houkutus kuin hauta jo vaietkoon,
olen lapsi sen valkeuden loiton!

Sen luokse tahdon löytää mä suorimman tien,
kuin maalihinsa kiitävä nuoli.
Jos väsyn kesken, turhaan ma tuhlannut lien
kevät-aikani, mi aavikoille kuoli.
ODOTUS

Pitkä vaiva, heikko työ,
sydän rauhatonna lyö.

Milloin hetki jumalainen
saavut, kirkas, laulavainen

syntylaulut elon uuden,
pyhän, ylhän ikuisuuden?

Syvyydestä sydämen
nouse soiden, kukkien,

luo kuin kevät talven alta
sieluun uuden valon valta!
JA KONSA LÄHDEN -

Ja konsa lähden kerran
ma täältä ijäks pois
ja luokse elon Herran
jos tieni käyvä ois,
niin Hänen kuulla selon
ma tehdä tahtoisin,
mit' nähnyt mailla elon
oon kipein sydämin:

"Sun luomakuntas siellä
se harhaa yössä vaan.
Ei moni ilomiellä
voi nostaa katsettaan
Sun luomaas ihanuuteen,
ei moni luottaa voi
Sun armos avaruuteen
- se harvoin avun toi.

Miks kaipuun annoit heille,
kun voimaa suonut et?
Ken lankee, tuskan teille
miks hänet tuomitset?
Sull' eikö ilo oisi
jos valoon, onnehen
Sun kauttas nousta voisi
yön lapsi jokainen?"
ELÄMÄ

Hetken leikki haaveen leluin,
kirjokuvin, kuherteluin
alla suven taivahan.
Riemun remu - tuskan huuma
hädän parku raskas, kuuma
yössä syksyn surmaavan.

Melu, touhu ilmein tärkein.
- Tulee kuolo kaikki särkein.
VIEL' KERRAN -

Viel' kerran ehkä hetki se keskiyön
sun yllättävä on, joka riistävi
pois naamion, min taakse kätkit
itsesi oman katsees eestä.

Jos silloin sielus vieraana itselles
ja outona sa tapaat, ja tyhjyyden,
mi hätäs äänehen ei vastaa,
löydät sa sijalla sydämesi;

jos rakkain ystäväs, johon luottaen
ties liitit ilopäivinä kevähän,
vain sanan köyhän lohdun tarjoo,
- hetken sen luuletko kestäväsi?
VALTATEILLÄ

Liian helppo taisto,
voitto liian halpa.
Työttä ruostumahan jää
tahdon kirkas kalpa.

Väärän suunnan ottaa
syytöksien nuoli,
omaan poveen painu ei,
- lähint' ei koske huoli.

Vaara valtateillä
ompi ystävästä:
silmäs lumoin sokasee
itseäs näkemästä.
"AATTEET"

"Aatteet jalot, ylevät"
monta julistajaa moukkaa
hellin käsin hoivaa, kantaa
pyhäin juhlapöytähän,
hurskaan sielunrauhan antaa.
Ei ne jalkaa kiveen loukkaa
tiellä karun elämän,
joita siivet kerkeät
ylle synninalhon kurjan
nostaa tieltä katseen nurjan
kärsiväisen syntisen.
Aate-kaavaan kahliten
syömen herkän vaatimukset
eessä elon kurjuuden
kiinni lyö ne tunnon ukset,
ettei horjua vaan voi
ryhti varma, jonka soi
usko, luoma isien.
Estyy katse tutkivainen
omaan sieluun painumasta:
siinä palkka parhaanlainen
unen rakkaan antavasta
hartaast' aate-kieunnasta.
PIETARILLE

Seuraten käskyä Mestarin
heitä verkkosi syvemmälle.
Saalis vartovi viljavin
kätköissä ihmissydämen,
sielulle nälkää kärsivälle
kalliin ravinnon tarjoten.

Kätköistä syömen jos kohoaa
hirviö moni, min päivänvaloon
ennen sa kartoit kohottaa,
kuitenkin, itseäs alentain,
työhön ryhdy, mi voittoon jaloon
johtaa mielen nöyrtyvän vain.

Ihme ehkä täyttyä voi;
laske siis pohjamutiin asti
verkkosi, ennen mi tuskin toi
palkan vaivasi vertaisen.
Saada voisit sa runsahasti
saalihin kymmenkertaisen.
SYYSLAULU

Se taikasormus suo,
ma jolla itseni
nyt hetkeks peittää voin
eest' oman katsehen',
ja vartijani tuo,
- syysraskas aatoksen' -
mi tylyin tuomioin
ain' riemun riistäen
mua seuraa varjonain
- pois kuolkoon muistostain.

Nyt tahtiin aaltojen
lyö sydän huoleton!
Jo lentoon vapaaseen
keveenä nouskohon
miel' alta varjojen!
Ei ijäks vangita
voi syksy sielua;
viel' ilo kukkaan saa,
jos saartaa syksykin,
ja voimin nuortuvin
käy kulku talven taa.
SYYS-SUNNUNTAI

Niin outo paino mieltä ahdistaa,
se elon autiutta kammoaa.

Jo aurinkokin painuu laskuun päin,
pois poistuu elo, nuoruus kiirehtäin.

Kuin takaa valtamerten aavojen
soi sieluun viestit ilojuhlien.

On juhliin kokoontuneet jumalat
ja autuaitten saarten asujat:

Siell' soitto kaikuu, tanssi harras käy
ja uhrisauhu taivoon ylentäy.

Siell' eessä ylhän marmor'-alttarin
soi juhlivaisten kiitos korkehin.

Sä myös siell' oot, niin sydän aavistaa,
sä, jonka luo ain' aatos palajaa,

sä tuntematon, tuttu unen vain,
sä tähtikajastus mun polullain.
*

Mut' aurinko jo vaipui vetten taa.
Niin lohduttoman nä'ön elo saa.
TAKAA TAIVAANRANNAN

Takaa taivaanrannan
saapuvan näen sun,
tuoden lohdun mannan,
kauvan jo kaivatun.

Ylitse meren harmaan
tanssivi askeles,
kasvosi nään jo armaan,
kirkkaan katsehes.

Käsin jo viilein kosket
otsahan kuumeiseen,
tyyntyy hehkuvat posket,
rauha jo käy sydämeen.
*

Äänen räikeän kuulen
ulkoa kaikuvan.
Sointu lempeän huulen
häipyvi ilmahan.

Toteen unelma vaihtui,
- päivä harmaa on.
Näky mereen haihtui
teitä auringon.
SUMUSSA

Turhaan silmä tuijottaa
illan sankkaan sumumereen,
lämpöä ei sieltä saa
vilunvärisevään vereen.

Kirkonkellot kutsuen
kaikuu sumun raskaan takaa.
- Vieras sointu kellojen,
sielt' ei lähde lohtu vakaa.

Käännä katse väsynvt
oman rintas maailmahan;
soinnut sinne kätketyt
laulaa mieles unholahan.
MARRASKUU

Taas taivaanranta viluisna rusottaa
ja hämy harmaa vesille leviää
ja saaret loitot sumuun peittyy,
onnelat kevät-unelmaini.

Kuin varjot hiljaa hiipivät ihmiset,
- ne paljon näyttää hetkessä kuihtuneen.
Kuin paljaat, luiset käsivarret
tuulessa vääntyvät puitten oksat.

Käy ilme kova kasvoille Elämän
ja rypyt syvät otsahan uurtuvat,
se uniin ilottomiin vaipuu.
Sammuvi auringon viime rusko.

Ja väre kylmä sydäntä kouristaa,
kuin eessä oisi päivät jo tuomion
ja muodot uudet elo saisi,
muodot varjojen valtakunnan.
Yö
1.

On laannut elon humu, lyö
jo kello keskiöinen.
Niin uhkaavaisna katsoo yö
ja taivas tähtivöinen.

Kuin uhkahuuto etäinen
soi ääni hiljaisuuden,
niin salaisesti saapuen
rajoilta avaruuden.

Se tuomarko jo saapunee
näin tavoin varkaan, salaa,
mi sammumahan tuomitsee
sen liekin, joka palaa

tääll' alla öisten varjojen
ja luona kuolon-nielun,
min hehku hiljaa tuhoten
luo tuhkaks' ihmissielun -?

Niin uhkaavaisna katsoo yö
ja taivas tähtivöinen,
ja pelokkaana sydän lyö,
min kietoi kauhu öinen.
2.

Tuuli ulvoo ikkunassa,
sanat yöstä saattamassa.

"Moni kurja vaivaan hukkuu.
- Ken nyt rauhan unta nukkuu!

Liika monen tuskan-taakka.
Kuka auttaa aamuun saakka?

Kuka syönten polton lientää?"
Eespäin murheviesti rientää.

Ulvo, tuuli, talviyössä,
tyly rauha rikki lyö sä!
OHI IKKUNAN

Ohi ikkunan lumia lentää,
ne tuuli kauvas vie.
Ohi ikkunan ihmiset entää,
ei jälkeä säilytä tie.

Lumet, ihmiset illan helmaan
pian silmistä häipyy pois.
- Elon kummaan kuvitelmaan
syvin onniko kätketty ois -?
PAKKASPÄIVÄ

Kaukaa, päältä harmaan pilven
katsovi aurinko pakkaspäivän
kelmeä, kuumeinen,
näkevi keskeltä nietosten,
takaa hienon sumuhäivän
vastaansa apua pyytävien
käsiä kohoovan,
kuulevi kuolonhädän soivan
keskeltä jäisen maailman.

Aurinko pilveen laskeutuu.
Saapuvi äänetön talvi-ilta.
Kohta ei enään valitus
nouse kuolon-tanterilta.
SUKSIRETKI

Taas sairas jännitys laukeaa,
sydän muista ei vaivaansa tuimaa,
mi tullessa kaikkosi kauvas pois,
kai peljäten vauhtia huimaa.

Sydän tuntee voimansa nuortuvan taas,
veri virkeenä suonissa luistaa.
Menon innosta suksikin vapisee,
nyt tarvis ei kiihkoa suistaa.

Talot viimeiset ohi jo vilahti,
tiet loittoni polkemat joukkoin.
Elon äänet ei enään saavuta
mua kätkössä metsänloukkoin.
*

Elo toinen ehjempi, puhtaampi
tääll' ulkopuolella ajan,
monin rikkain muodoin ulottuu
taa ijäisyyden rajan.

Tähän eloon lienen kuulunut
minä myöskin kerran, luulen;
sen helmaan vielä mä palajan,
kun juhlakutsut sen kuulen,

kun kiertokulku se päättyvi,
min kautta kirkastuva
ois ijäisyys mun rinnassain,
ain' kodistaan uneksuva.

Pyhän liittoni nyt ma uudistan
ja sen pitää tahdon aina:
sun ääntäsi, luonto, ei syömessäin
elon humu unhoon paina;

se rauhaa tuoden, tuomiten
ja neuvoen soikoon siellä;
sen käskyä aina noudattaa
ma tahdon lapsen miellä.
HÄMYNHETKI

Nyt silmä sielun selkenee
näin hämyn saapuen,
sen katse kauvas harhailee
luot' omain vaivojen;
se kammioihin vieraihin
tiet etsii salaiset,
luo niiden, joita raskaimmin
nyt painaa murehet.

Se hädänhetken hiljaisen
taas näkee hiipivän
luo uneksijain tuhanten
joit' kammo elämän
pois ajaa iloin ääreltä,
suur' luku niiden on;
ken taistoon uupuu, nimettä
hän vaipuu kuolohon.

Tään hetken raskas hiljaisuus
ei rauhaa heille tuo,
ei tyynny syömen palavuus,
ei toivo voimaa suo.
Pois on jo päivä ehtinyt,
ei tähdet vielä näy,
työt päivän viel' ei päätetyt,
mut mieli raukeeks käy.

Ei viihdy viime kyyneliin
suur' kaipuu, ahdistus,
ja rukouksiin salaisiin
ei saavu vastaus.
Kuin ajatus jo laannut ois,
niin silmä tuijottaa;
se eikö sammua jo vois,
kuin rusko raukeaa -?

Mut ääni syömen unelmain
viel' vaatii kestämään.
Lie tulos taistoin vaikeain
ees rauha hetkenkään;
kai illan tähdet viileät
viel' kerran nousevat,
taas hetkeks pelot häipyvät
ja toivot rakkahat.
TANSSILAULU

Käy kulku kuin tanssi, kuin karkelo vain
yli talven kenttien valkeain.
Pyrytuulen kanssa karkelohon
yks ihmislapsista liittynyt on.

Valot taivahan kaikki on sammuneet,
ois pitkiksi käyneet jo taipaleet:
tuli leikkivä tuuli ja hyppyhyn vei,
mihin tie, sitä muista nyt kulkija ei.

Elon kauhutko eessä tai kuoloko lie:
näin käydä on helppo se tuskan tie.
Surun huomispäivä tuo tullessaan,
yö täysi on karkelon hulmetta vaan.

Mikä autuus itsensä unhottaa!
Ei eloa pelkää, ei kuolemaa.
Elo on kuin tanssi, kuin karkelo vain
yli kenttien pehmoisten, valkeain.
MERI

On moni tuuli liikkunut meren yli,
se vuoroin riemua, murhetta soinut on.
Mut alla pintavetten ja aallokon
yhä ääneti uinuu meren salaisin syli.

Sen ääntä ei herättää ole koskaan voinut
pian vaihtuva tuuli riemuine, murheineen;
sitä hetkeä, jolloin lepohon rauhaiseen
jo tuulet tyyntyvät, se on unelmoinut.

Se silloin kirkkaana liittävä tähtein soittoon
on sävelensä ainoan, ikuisen,
ja yli riemun ja murheen mennehen
se selkeenä katsoo iki-elon koittoon.
KEVÄTTALVELLA

Kultasäde auringon
hiipii läpi pensaston.

Jäässä oksat: riippuvat
kohta niissä pisarat.

Pisaroiksi suli jää,
kirkkaammin nyt kimmeltää.

Vangittuina piilivät
jäässä värit heleät.

Uuteen eloon heräten
eessä säteen lämpöisen

viileämmin, puhtaammin
nyt ne loistaa silmihin.
RUKOUS

Isä luonnon, Aurinko taivaan,
ma eessäsi polvistun:
jo katso lapsesi vaivaan,
suo lohtuas saada mun!

Minä nään, miten puhkee kukkaan
suvi, tahtoas noudattain.
- Mun rinnassa herääkö hukkaan
elonkaipuu, min Sulta ma sain -?

Sua kiittäen laulavan kuulen
meren aaltojen, lintusten,
soi hiljaa leyhkeessä tuulen
ilo nuorten kukkien.

Minä pyydän: jo pois ota multa,
Isä, syömeni raskaus,
pisar riemua suo, elon tulta
ja huomenen unhotus!

Sydän autio lemmellä täytä,
sen juopua onnesta suo,
tie yksin-jääneelle näytä,
mi vie elon juhlivan luo!
YLöSNOUSEMUS

Nyt, sydän, laatkoon kaiho ja valitus,
kun kuolleet luutkin kedoilla riemuun herää!
Sa nääthän, kuinka ijäinen rakkaus
taas luomistyöhön voimiansa jo kerää.

Sa tunnet, kuinka siunaten lankeaa
sun päälles taivaan rakkaus, suven valo.
Se riemuin juo, kuin satehen kuiva maa,
ja eloon luo sen voimalla kylvö jalo!

Nyt, sydän, rauhaa kaivata turha on,
kun elon juhlaan kohta jo käydä saat sa,
kun näet ihmein kukkivan aavikon
ja luonnon kanssa taivahan armon ja'at sa!
TOUKOKUUSSA

Ilontäytenä saat, sydän, laulaa taas
kera aaltojen välkkyväin!
Suvi juhlivi seppelpäin
nyt voittoa auringon, kuninkaas.

Elo uutena noussut on haudastaan,
mies uusi on Latsarus,
jonk' yllätti uupumus,
kun liian heikko ol' uskossaan.

Sinitaivaan äärihin kantautuu
meren soitanto riemuinen;
sen yhtyvi virtehen
kevättuulessa keinuva rannan puu.

Yön, talven vankina kyllin oot,
sydän, nääntyen epäillyt.
Olet vapaa, voimakas nyt,
siks' unhoon tappios vaipukoot!

Siks' uuden laulun jo kaikua suo,
kun nuori sun lyöntisi on,
kun näät, miten auringon
isän-rakkaus etees Eedenin luo!
KEVÄÄN LEHDOISSA

Kevätaamuna harhaan
läpi lehtojen nuorten.
Ilo, autuus asuu
taas rinteillä vuorten
ja helmassa laakson.
Kukat toisillensa
ne lempeinä kuiskii,
sydänaartehensa
nyt lintuset suovat
iloks' armastensa.
Taas koivujen lehdet
niin nuorina väikkyy,
väre lemmen jo niiden
suonissa läikkyy.
- Sydän rauhatonna
ma yksin harhaan.
Vie turha kaiho
kevätaikani parhaan.
Pois itseni antaa
oli mulla kaipuu;
kuin meren helmaan
puron aaltonen vaipuu,
niin sulaa tahtoi
sydän rakkauteensa,
eik' enään muistaa
miten kaipaukseensa
monet tuhlasi vuodet.
- Kuva kaivatun taaskin
kevättuoreena häilyy
kuin virvojen leikki.
Se lähteissä päilyy,
taa koivujen lehväin
se ääneti lymyy,
valonläikkeestä päivän
se vastaani hymyy,
sen karkelo-kutsun
ja laulun kuulen
ma kuiskeessa koivun
ja hulmeessa tuulen.
- Näin eespäin käypi
yhä määrätön retki.
Pian rientänyt taaskin
on pois keväthetki.
PÄIVÄNLASKU

Purppurahehkussa taivas loistaa
iltana toukokuun.
Järvi pintaansa ruskon toistaa,
hiljaa vaipuen uinailuun.
Aaltojen leikki jo loppua saa,
rantahan tuulikin raukeaa.

Laskeva päivä, sa aamun uuden
vieläkö maille tuot,
vaiko helmahan ikuisuuden
luonnon jo nuorena vaipua suot?
Kaunein kuolo sen eikö ois,
purppura-uniin kun nukkuis pois -?
KULKURIN KESÄLAULUJA
1.

Rauhallisna maa-emo hengittää,
kastehelmet vielä sen kutreissa välkkyy,
päivänvaloon kukkaset heräjää,
lehdikoissa lintujen riemu helkkyy.
Murhein ei, kuin ihmisen lapsi vaan,
uuden päivän koittohon luonto herää;
parmahilla maa-emon voimakkaan
luottavaisna tekevi vilja terää.

Rauhas suo ja voimasi loputon,
Emo suuri, kaikille lapsillesi;
yksin harhaten ken uupunut on,
hänet johda luo elon-lähtehesi!
Murhe päivän mennehen, tulevan
muuta luomisriemuksi kirkkahaksi,
aatos kolkko syksyn ja kuoleman
elon onnen tunnoksi valkeaksi!
2.

Kukkastuoksu, linnunlaulu, sini taivahan,
aamunkaste hopeainen nurmen kukkivan,
hymy neitoshuulten,
säihke silmäin lempeäin,
riemu aaltoin leikkiväin
soittaessa tuulten:
- taivas suopi lohtuaan
kulkijalle korpimaan,
toivon jättämälle.
Valonsäde pienoisin
saapi arvon kallihin,
kun se unhotusta tuo,
sovituksen-toivon suo
yöhön nääntyvälle.
Kukkastuoksu, linnunlaulu, hymy neitosen
- armolahjat taivahiset lohduks' sydämen -:
ken vaan talven yli jaksoi
syömen kaipuun säilyttäin,
sille murheen, vaivan maksoi
suvi armorikas näin.
3.

Perinnökseni vaikka ma murheen ja vaivan
ja puuttehen sainkin vainen,
isä mulla on kuitenkin armias aivan,
isä taivahainen.
Taas pitoja pitää hän lapsellensa,
mi talven maasta kotihin palaa,
ja ehtymättömän rakkautensa
hänen ylitsensä hän siunaten valaa.

Ilomielin nyt käyn Isän armopöytään
ja murhetta muista en lainkaan.
Ja joskin ma koyhäksi syksyllä löytään,
miten paljon sainkaan
ma taattoni voimaa, sen tunnen silloin
ja unhotan synkeän kurjuuteni,
ja muistelen, kuin suvi-aamuin, -illoin
elononnesta riemuiten löi sydämeni.

Olen nyt kuin ruhtinas meren, maitten
ja valmis taistoon ja voittoon,
ja vertainen oon minä maan kuninkaitten.
Nyt ilmojen soittoon
sävel liittyvi syömeni huoleton, vapaa
ja rintani täyttyvi kiitoksesta:
joka hetkihän uusia viestejä tapaa
mun sieluni taivahan rakkaudesta.
4.

Kieltää, ihminen, kyllin sait
itseäs korven teillä,
onnen kielsivät korven lait,
murheen kyyneleillä
leipääs kostutit katkeraa,
tomuun, voimaton vaivuit,
kättä suutelit sortavaa,
nöyrtyen alla sen taivuit.

Poissa, poissa nyt ompi syy
kalpean kieltäymyksen!
Ilman hinnatta nyt elo myy
runsahan tyydytyksen
janoon, nälkähän sydämes.
Ihminen, aikas on tullut!
Käytä nyt elon-oikeutes,
- luopuvat siitä vain hullut!

Hyvyys kaikki, min eessäs näät,
vain sua varten luotiin,
sulle kypsyvät tähkäpäät,
sulle myös sydän suotiin,
jolta et riemua kieltää saa
paastoten, korpeen käyden,
onnestansa kun tarjoo maa
sulle myös osas täyden.

Nöyrtyä vieläkin kyllin saat,
ihminen, maahan saakka;
kun taas saapuvat korven maat,
täysi on murhees taakka.
Tänään aika on nautinnon,
onnen-kylvö jo niitä,
tänään taivasta, huoleton,
elonlahjasta kiitä!
AURINGONTYTTI
1.

Kisamielin sä kuljet
yli tieni tumman,
sen yöltä sä suljet,
kun katsees luot,
kun hymys kumman
mun nähdä suot.

Sa aamunraikas
suven kirkkahan tytti,
sait lempeän taikas
valolt' auringon,
sun kerran mi sytti
maan elohon.

Sun hartioillas
sädevaipan nään mä
ja ohimoillas
ilon seppeleen.
Sua katsoen jään mä
suven lumoukseen.
2.

Opin uuden luin sinun katseestas:
"Soi Herra nuoruuden meille,
siks että se ruusuja rakkauden
lois aution korven teille;

soi lempeen alttihin sydämen
ja kaihot kirkkahat, nuoret,
siks että ne siirtäis leikkien vain
ilon tieltä murheen vuoret!"

Todisteita en pyydä, ma uskon vain,
"credo", lausun ma nöyrimmästi
ja synniksi murheeni tunnustan,
min poistat sa lempeästi.
3.

Se uni ankea totta lie:
ijäks' luotasi mun elo kohta vie.

Pian riutuva muisto vain mulle jää
ja köyhänä syys minut yllättää.

Pian aamu on kolkko ja lohduton
ja voimaton rakkaus auringon.

Kun silloin hetkellä aamunkoin
sa heräät taas suvimuisteloin,

sa käänny puolehen taivaisten
ja rauhaa pyydä mun sielullen,

sitä rauhaa, mi kalvavan murheenkin
yli lankee sätehin siunaavin.
AURINKOKYLPYÄ SYYSMYöHÄLLÄ
1.

Suvi vielä tenhonsa suo,
viel' aurinko lempensä hehkuvan antaa,
ja aaltoin välkkyvä vuo
lyö riemuiten vasten kalliorantaa.

Sävel vielä kiehtova soi
meren kuultavan kirkkaista syvyyksistä;
ne keinuen unelmoi
suviriemuista ohitse mennehistä.

Ne juhlien vastaan käy
yön talvisen mykkää hiljaisuutta;
povi sointuun ylentäy,
kuin aavistain kevätonnea uutta.

Ne tuloon uutehen,
ain' uudistuvaan suven, auringon luottaa;
niiss' uskon herätti sen
syvä hartaus, min elon kauneus tuottaa.

Ah lainehet, sydämeen'
suvi-uskonne sointuva, kaunis luokaa,
ja riemunne säveleen
mun verteni raskaiden yhtyä suokaa!
2.

Aurinko, taattoni armahin,
kiitos uudesta nousennasta!
Kyllin yössä jo murehdin,
paahda, päivä, nyt riemun lasta!

Vielä viimeinen siunaus,
sitten, taattoni: hyvää yötä!
Kylmä ei talvinen taivallus,
siunaukses kun seuraa myötä


II. MAAN PUOLEEN (1914)
VIIMEINEN MALJA

Ma muistan linnan valkean,
veen luona, metsän saartaman
ja vehmaan nurmikon.
Sen rantaan läikkyi ulapat
ja haahdet kullanhohtavat
toi aarteit' auringon.

Sen ympärillä suven maan
ma muistan nuoren, riemukkaan,
eloa sykkivän.
Se iloks ihmismielen vain
loi ilmi ihmeet unelmain
ja hurmat elämän.

Ma muistan armaan kaunoisen,
kuin tuoksu tuoreen keväimen,
kuin merten kimallus.
Muut kalliit muistan, hymyt nään,
ne väikkyy, katoo hämärään
kuin rinnan huokaus.

- Ma olin linnan valtias.
Mut olin liian onnekas,
maan lapsi heikko vain.
En onneani kestänyt,
- pois muistoihini hautaan nyt
sen viime maljassain.

Pois aarteen juon, min elo soi,
en sitä muille jakaa voi,
sit' yksin juhlin näin.
Yö ympärillä heläjää
ja malja kallis kimmeltää
mun, köyhän, kädessäin.

Pois verkkaan, raskain pisarin
se katoo autuus, ainoisin,
min koskaan näki maa.
Viel' elämätä kiittäen
voin juhlia tään hetkisen
ja aamun unhoittaa.

Näin juhlain juhlaa vietetään!
- Käy kohta aamuun kelmeään
tie keppikerjurin.
Vain muistost' elää silloin saan
sen onneni, - jot' ainiaan
vain uness' aavistin.
AALLON LAULUJA

Kuin jäädä virran aalto vois
sun luokses, rannan kukkanen -?
Sen määrä vaeltaa on pois
ain eespäin, iäisyytehen.

Vain hetken luonas viivähtää
ja varttas hyväillä se voi,
- sen poveen kaihon sävel jää,
mut ikuisemman kaihon soi

suur koti aallon harhaavan,
min onni salattuna on
taa matkan kolkon, vierahan,
taa monen päivän aution.

- Kuin jäädä virran aalto vois
sun luokses, rannan kukkanen -?
Sun määräs jäädä on, - ja pois,
pois määrä kaukoaaltojen.
ROTUORHI

Pää riipuksissa, torkkuen
se kuormat kuljettaa.
Ei lyöden eikä hyväillen
työn touhuun sitä saa.

"Se virkeimmäss' on iässään,
niin, lempo, laiska vain!"
- Mut yöllä parress' ylvään pään
se nostaa havahtain:

se näkee sodan tanteret
ja ratsuin korskunan
ja väräjävät sieramet
ja nopsan kuoleman.
SYYSLEHTIÄ

Noin monta sydänlehteä, noin monta
syystunteen tumman punaamaa
ja karistamaa kätes pienoisen!
Mut tuskin katsot niitä, kaunoinen,
- vain yli kiidät kisaas viatonta
ja kisamielin tappavaa.

Kepeä voittos, lehdet kepeämmät,
- ja kerran ne on voittajas:
kun emo maa sun painaa povelleen
ja karkeloon et kiidä syksyiseen,
ne saapuu sadoittain, sua kestävämmät
ja karkeloivat kummullas!
HYVÄT SILMÄT

Hyvät, hellät silmät, teissä
ei mulle, ei mulle rauhaa,
- salolampeen ei veret tyytyä voi,
jo koskena suoneni pauhaa,

ja sen laulussa soi meren kaiho,
meren vihreän vaara ja hurma:
merivihreät silmät jo nähnyt oon,
- ne on eloni elo ja surma.

Hyvät, hellät silmät, myöhään,
kovin myöhään haastatte mulle!
Oli aikanne kerran, korpihin
kun eksyin harhailulle.

Läpi korpien nousta jo ehdin
rajavuorelle maailman kahden:
meren näin, elon tummat ulapat.
- En lammen vangiks, en lahden!

Meren yllä vihreät tähdet
näin taivaanrannan luona,
- salolammen rauha mun kaipuustain
yön hetkenä häipyi tuona.

Ne tummat tähdet, - on niissä
mun eloni lepo ja syvyys.
Mua enää ei auta, ei pelasta,
hyvät silmät, hellyys, ei hyvyys!
SYKSYISET HÄÄT

Mua viereltäsi, armas, äsken salot kutsuivat,
kun hiljaa illan kaihoon uupui silmäs raukeat.

Jo laski päivä verkalleen, puut pitkät varjot loi.
"Syys eroittaako meidätkin?" - niin sydän vaikeroi.

Mut armas, katseen luodessani yli metsien,
kuin aavistus käy läpi rinnan syke riemuinen:

Min yltää silmä näkemään: vain kultaa hohtavaa
ja verenpunapurppuraa on täysi salomaa

ja juhlakansaa rientäväistä rinteet kukkulain,
ja yllä päilyy suuri rauha sini-ulappain.

- Niin outo syke sydämen ja rinnan aavistus:
häät siell' on, sinne meidänkin on rientää kutsumus;

ne häät on meidän, meidät vihkii ikiliittoon syys,
kun seestyy taivas, hehkuun syttyy metsäin hämäryys.

Taas palaa rauha riemullinen silmääs suruiseen,
kun painaa syksy kulmillesi kultaseppeleen;

taas nukkuu soima sisässäni uneen lempeään,
ja ilman tuskaa katseen käännän taapäin, elämään.

Nyt, Yksinäisyys, armahani, hetki meidän on:
käy käteheni, aik' on rientää onnen-liittohon.
POIS

Jätin julkisen, liian julkisen kaupungin.

Kovin monet tuntemattomat siellä
minut kaukaa levottomaksi sai,
kovin monet
mua hyvyydellä lahjoi, murulla kukin.
Ei kenkään, kenkään
koko hyvyyttä tuntenut, ei kenkään
sit' yksin antaa tainnut kokonaan.

Kovin monen murene-hyvyys
minut levottomaksi sai.

Ma lujuudella vyötin mieleni,
heit' yhteisonneensa
ma siunasin julkiseen,
ma siunasin heitä ja läksin.

- Maja matala mäellä vilpoisella,
siell' asuu ainut hyvyys nyt.

Kun riensi jo
syysaurinko varhain vaipumaan,
- nyt siunaan kapeaa
ja neitseellistä vuodetta vain.
KYLÄT TUOKSUI..

Kylät tuoksui, välkehti kaupungit,
minä matkasin pois.
Ne kaikki mun omani olleet ois,
kylät kukkivat, helkkyvät kaupungit.
Ne jätin, ne annoin pois.

Sitä kaduinko? - Minulle kalliimpaa
oli aatoksen rauha, salomaa.

Yks sentään salainen kaiho
jäi poveeni piilemään:
ne silmät välkehti siellä
niin lempeään -,
se ääni helisi siellä, -
se armaani olla vois..

Viel' enkö sais kylät, kaupungit,
jotk' annoin pois.. ?
KARNEVAALIYö

Veriruskeat pilvet kulkee
yli kaupungin verkalleen.
Syli tyhjyyden kohta jo sulkee
elon huumeisen, uupuneen,
meri tuntematon yli rantain
pian tummana tulvailee,
sodan pauhun kanssaan kantain,
johon sydämet raukenee.

Jo on hetkeni yksinäisin,
jo on, kaihottu, aikas sun!
Elon maille yksinkö jäisin
iäks aaveena kulkuhun -?
Mana rauhansa kieltäis multa,
jos en juhlien kuolla sais,
jos en loppuun svömeni tulta
olis hehkunut rinnallais!
MEREN PISAR (Hautalaulu)

Meren pisar pienoinen,
kotiis jälleen palaat.
Lauluun suuren syvyyden
yhtyä taas halaat,
uskos jälleen uudistaa
mereen kuuluvasi,
meren rauhaa siunaavaa
tuta tunnossasi.

Vielä uunna kimmeltäin
nouset aaltoin yli.
Yöstä unten lempeäin
meren äidin-syli
uuteen valoon nostaa sun,
unten virvoittaman,
heräät jälleen aamuhun
elon aina saman.
ELÄMÄN KEMUT

En kemujasi, isäntä Elämä, kiitä!
Näin sameaksi viinis, en tippaakaan
ma maistanut siitä.
En kiitä, en myöskään soimaamaan
pyri sua: min taisit, sen tarjosit kai.

Ja mun sieluni sentään ilonsa sai.

En viiniäs juonut, ja karkelo muu
oli ahdasta mulle:
sun viinittäs sieluni humaltuu,
sen aatosten juhlaan ei kuolema tulle,
ei harmaa päivä, ei päätös muu.

Minun maljani meri on ja aurinko ja kuu:
ne jos sammuu, tyhjiks saa, saa murhe
vierahaksi mulle!
SUURHERRA GROSPHUKSELLE

Ken kunnialla kantavi hattuaan,
hän kysyy vain, se pitääkö satehen,
hän kerskaa vain: "on omani se
hattu, - ja pää sen hatun alla!"

Ja milloin yhtä paljosta kerskaamaan
sä pystyt, silloin nostan ma hatun sen,
ja vannonpa: mun tunteeni se
lausuvi täydellä kunnialla!
ERI PEGASOKSILLA

Kun putoan, saan sietää pilkkas:
"Pegasos heitti seljästään!"
Niin varo, urho, oma nilkkas
ja tyydy ruunaas säyseään,
sen nouse silkkiloimi-selkään,
kuin piltti tuoliin pehmeään,
- vaan miesten sotiin et, mä pelkään,
saa kuohilaallas sinäkään!
TEKOPYHÄT RUNOILIJAT
(Hölderlinin mukaan)

Pois puhe jumalista, te pilkkaajat!
Teill' äly on, ei uskoa aurinkoon,
ei salamain, ei merten herraan.
Kuollut on maa, kuka juhlis sitä?

- Ei hätää sentään, jumalat! Laulussa
kyll' elää nimenne, vaikka hengetön,
ja suurta sanaa kun on tarvis,
muistetaan sinua, emo Luonto!
MIEHIÄ

Jopa johonkin jouduin,
jopa jouduin ojasta allikkoon!

Pyryilmasta, ikävästä
kadun aution, ilta-hämärän,
pois piillä mielin,
- maankiertäjä, käypäläinen
joka paikassa, piillä mielin
nyt iloon, ihmiskuhinaan.

Ja kestikutsut muistin
ja valoon ja ihmiskuhinaan
niin jouduin, - iloon en.

Vilu siell' ei ollut:
kuin kesällä kivinen kauppatori,
jota paahtaa päivä,
jota väet ja vankkurit rämistävät,
- niin paahtui sieluni siellä.

Vakavaraiset miehet,
- kun herrain puolella istuin -,
vakavaraiset miehet, joill' ei huomishuolta,
joill' ainut taakka ja tuska
oli harmaa helppous virkatyön,
- kuin alijumalat,
kuin vaskeen valetut jumalkuvat
he kaunistit kukin soppeaan.
Ja yksikantaan
putos lause painava lauseen jälkeen,
kun vaskivaloksissa poreili aatos,
tosin maatiaisaatos, mutta jalostettu:
sit' ei arkielämän sarkaa kyntämään
he sonnustaneet, ei eteen yksilön huolten,
pieneläjäin, kiertolaisten lailla, - ei,
he vaskiaatoksensa
kuin kotkankynnen kouristit yli huomenen
ain uudenvuoden-takaisiin
suurvelvoituksiin, kunniatehtäviin
tueks yhteiskunnan kalliin;
he profeetoivat vaaleista valtuuston,
he pohtivat kirjanpitoa maistraatin
ja hoitoa, tilejä rautatien:
elon kauas eespäin he selville laskit.

Kuin kiskot rautaiset
yltympäri aivoni, syömeni kiristyivät -.
Kuin kimalaisten luo,
kuin kimalaiskuhinaan mä siirryin,
kun naisten puolelle eksyin.

Oli helpoitus siellä sentään:
suunvuoroa mun ei ottaa tarvinnut,
"hm!", "jaa!", "oh ei!" ja naurahdus - ne riitti.

Oli outoa sielläkin
ja sydän ontosti löi.

Mut tulipa, tulipa vihdoin
suursydän Mies,
täysikäinen ainut, Ihminen täysi:
Sä saavuit, oi,
Sa poika Marsin ja emo Maan,
sydän tulta täynnä ja kylmänä pää;
kelohonka, oi, iki-tuores sentään,
sa tulla tuiskit
vakavaraisten kansliasielujen keskeen.

Sydän laajeten, kiitollisna
mä kätees tartuin, kuin vanhemman veljen käteen,
sa painoit kättäni mun, kuin vertaises.

Jo värähtelivät hermoni tyynemmin.

Hyvin tunsit sinä myös,
sinä myös viran harmauden,
mut tiesit myös, mitä kestää miehen sydän,
mitä inhoa, ikävää,
ja sanoin kepein ja sielukkain
löit leikiksi kaiken,
mi ajuas kirkasta kihelmöi;
ja puhki elomme paiseet
puhuit kiihkotta, hymyillen.
- Ja sentään, sentään
et kieltänyt myötätuntoas yhteiseloon.

Ja herrain puolella hyvin
elon realiteettejä hallitsi visu pääs:
hyvin tunsit maistraatit, rautatiet,
- Maan poika, maan kamaralla tyynnä seisoit.
Eik' ollut "Matti taskussa" sullakaan:
veros tänäkin vuonna jo maksoit,
- siis valtuustoon
olet (ikävä sulle!) mahdollinen!

- Jopa Mars, sotijalo, myös
sinuss' ylensi päätään.

Sanan syttävän sattumalta
joku peruukki lausui, kun
olit siirtänyt puheen ihmiskuntoon,
- joku lausui: ~Napoleon,
oli kumma mies se, kumma sydänkin hällä:
se harvempaan kuin normaali-ihmisen löi,
vain neljäkymmentä kertaa joskus,
niin väitetään." - "Veli, kuules",
sa nousit, kuuman-kylmänä loisti
jalo katsantosi, "kun m i n ä vihastun,
yhä harvenee mun syömeni tahti
ja vihdoin vakaantuu,
kun kahta alemp' on sen lyöntien luku
kuin tuo Napoleonista mainittu:
on korkeimmillaan vihani silloin,
vaan verkkaisimmat vereni mainingit."
- Kaks sormea kellotaskussa, näytit
sa valmiilta kokeeseen.

Mut uskoimmehan, uskoimme sanaas kaikki
ja luotimme syömes ylpeän kuntoon,
ja kokeesta säästyit sinä - ja me.

Ja hyvin huomasin: vihastukseen
ei kokouneet sinä iltana veres,
- hyvin pulputti syömes, lauloi suus,
ja äänesi milloin syvänä kumpus
ja milloin hopeisna heläjöi,
ain aineitten mukaan:
sa toisella äänellä haastoit reaalioita
ja toisella estetiikkaa
- ja kunniaa "musikaalisen puheäänen"
hyvin julisti puhees ja puheesi soinnutus.

"Mist' ikävä hälle konsaan?
Mies moinen", mietin,
"mies moinen kotonaan on kaikkialla!"

Ja niinkuin kotiis vain
sä pesit kimalaiskuhinaan,
mist' aina muut, jöröt, paeta pyysi.
Sa kukkona nostit
helttasi keskellä naisten,
- sait, saitpas näyttää syömesi ylemmyyttä:
"Mitä arkoa niitä?" tuumit.
"Kuta taajemmin he mua ympäröi,
sit' on kotoisempi mun olla."
Ja sielläpä oikein helkkyi suus
ja pul-pul-pulputti syömes.

- Kaks sormea kellotaskussa, mielin
jo valtimos tahtia tietää.

Mut näinhän: Suursydän, voittaja olit,
oi voittaja elomme ikävän,
ja kotoista sun oli olla,
miss' olitkin.

- Mut eikö,
mut eikö liian kotoista sentään -?

Kun kukuit, nyökit parvessa naisten noin,
ma katsoin kauas: vuodet vierii
ja päivä päivältä ehtii iltaan,
ain ikituores, samana saavut sa,
ja sama voitto vartoo sua,
ain yhtä varma ja ikäväsi pois
ain yhtä viihdyttävä..

Oi syömes sankaruutta, voittaja, oi!

- -
Pyryilmassa illan pitkän
ei ihmisääntä,
ei kaikua ihmisaskelen,
vain tuuli tummana soi,
se kutsuu, hyväilee, se ohjaa
pois mua, kotiini - kaikkialle.
NÄLKÄMAAN LAPSI

Hyvin ruokki pettu
sinut osaas suureen.
Et nöyrtyä taida
sen alttarin juureen,

mesileipiä onnen
mi nälkähäs jakaa;
- kuin ravittu kaarrat
väen kärkkyvän takaa.

Elon almuja hymyin
nyt hylkiä jaksat,
petun karvaan kerta
kuin ruhtinas maksat,

kun taivaat lankee
sun jalkojes juureen,
ja taattosi kutsuu
sinut osaas suureen.
TYöN BALLAADI
(Paavo Cajanderin muistoksi)

Mies nuori valtameren nähdä sai.
Niin suuri oli arki, sunnuntai
sen äärillä, niin ylväät riemut sen
ja tuimat sydäntuskat syvyyden.

Mies nuori muisti kodin rannat, veet.
Ei siellä kultahaahdet keinuneet,
soi ilo yksin iltaan autioon
ja murhe piili metsän pimentoon.

Niin rakkaat sentään mykät rannat nuo!
Ne pyys: "Sä laulut lauhat meille suo!"
Se pyyntö myös ol' oman sydämen,
vaan mieli kutoi kaukomiettehen:

"Ken meren aarteet, laulut meille tois -?
Ken kultahaahtein väylät kanavois -?
Se kerran tehtävä on, arkityö.
Eloa konsaan kalliimmin en myö!

Mä teen sen. Sisimpääni piiloitan
runoni parhaan lailla simpukan,
sen sieltä elon pyhäpäivä saa
työviikon jälkeen kerran kirvoittaa."

Hän teki työn. Hän väylät kanavoi,
hän valtameren haahdet meille toi.
Vain harvoin lausui sanat vakaisat,
muut antoi laulut runsaat, lauhemmat.

Ja oman ylvään laulun sunnuntai
se siirtyi, siirtyi, unhoittua sai.
Ja ehti päätöspäivä pitkän työn
ja siirsi palkan rauhaan iki-yön.

On kuoloon saakka vaiti vakaa suu.
Vain kyynel luomen alta pusertuu.
Vain kyynel? - Runohelmi kallehin:
työn uskollisen laulu ainoisin.
TARUVUORI
(Kirjoitettu Oulun koulujuhlaan v. 1911)

Lapsonen laajain metsien
kutsun kumman saa
luokse vuoren hiljaisen,
tumman, paatisen portin taa.
Lapsonen rantain laakeain
etsii tietä unelmain
kautta kallioseinäin mykkäin,
rinnan arkaa tuntoa sykkäin.

Portti paatinen avautuu
ääneti, verkalleen.
Aukee labyrintin suu,
peittyy piilohon hämyiseen
Sfinksi, elämän arvoitus,
niinkuin sammunut huokaus,
kuolleen tuijotus haudan taaksi,
kaipuu, laantunut ainiaaksi.

Käy ohi etsijän pienen tie,
Sfinksiä silmä ei nää.
"Tuollahan kai satulinnat lie,
aarreluolat jo sinertää!
Tuollahan varjossa palmupuun
nauttivi rauhaa illansuun
sankarijoukko, mi jättien maasta
palaa taistosta voitokkaasta!"

Harhat haihtuvat. Lapsonen käy
vuoreen kauemmas.
Auringon silmä ei sinne näy.
"Manaan lähditkö, laps, kotoas!"
Kiveen leikatut kirjaimet,
outoin aikojen piirrokset,
himmeät näyt ja kuvahaaveet
seinistä katsoo kuin kalman aaveet.

Mut ei kuolleet ne olleetkaan
aikojen piirrokset nuo.
Hiljaa saavat ne liikkumaan,
lapsen käydessä niiden luo,
hehkuun syttyvät hiljaiseen,
soivat värjyvän säveleen
sielun kaihosta polttavasta,
etsintäriemusta uljahasta.

Sielujen yksin-harhailut
lapsonen kuulla saa,
jättien tuimat taistelut
aikojen yöstä kangastaa.
Kuin sadun urhot uljaimmat
hengen sankarit sotivat,
tyynemmin iskien iskun täyden,
hiljaisempina hautaan käyden.

Ah, satulinnaan jouduithan,
lapsonen, kuitenkin,
näät kiven kuolleen hehkuvan
kaipuun valoin sinisin,
näät salaluolien aartehet,
- tutkivan sielun syvyydet;
kuulet sodan ja rauhan soiton,
kuin sävelkuiskeet maailman loiton.

Tien läpi ihmissielun näin
kerran käytyäs,
hartahampana eloon päin
jatkat etsijän-retkeäs,
kuulet rinnasta kallion
kutsut pyhät auringon,
saat elon hurman ja uskalluksen
silmistä Sfinksin, Arvoituksen.
KUOLINRIPPI

I

Jo sieluni rauhaan halaa,
jo saanen, Herra, ma armos sen!
Yks tähti yössäni palaa:
sun lupaukses vakainen.

Ei tuomios erheen lasta,
ei syntistä vaimoa maahan lyö,
ken pilkkaa sua, sitä vasta
sun muistaa armos aulein työ.

En kerskata mieli: mut ehdoin
en syntihin suostunut milloinkaan.
Hymys mullekin lempein lehdoin
kevät, sai suvi suoneni paisumaan,

himon äänen myös minä kuulin,
kun karkelot näin elon seppelpään,
kun verenhehkuvin huulin
se mulle haastoi lemmestään.

Mut itseni kieltäin, taaksi
meren aavan, aution pakenin.
Elon kalliin ainiaaksi
mä pyhyydelleni uhrasin.

Ja mietin: kerran saanhan
moninverroin sulta, mit' annoin pois.
Joka uhraus palkitaanhan:
elo eikö suurin uhraus ois -?

Et laskene synnikseni,
elon luoja, ett' eloa ikävöin:
kovin polttivat kyyneleni,
kovin kalvoi kaipaus päivin, öin.

Monen ylpeys hurskaimmankin
nous alttarin sauhuna taivoon päin,
monen heiltä katkerankin
sanan kuulin, vihankatseen näin.

Minut tunnet, tuomari, kyllä:
sano, tuskassa paatuiko sydämein -?
Iloin, nöyrällä hymyilyllä
joka päivähän uhrini sulle tein,

Ja ihmistä säälien muistin
ja kaukaa siunasin elämää
ja vihan ja himoni suistin
ja vältin aatosta ylpeää.

Voin levollisna jo kuolla,
ei jää vihan muistoa jälkehein,
ei meren tuolla puolla
mua kukaan muistele kyynelein.

Ja sieluni rauhaan halaa,
nyt saanen, Herra, ma armos sen!
Yhä tähteni yössä palaa:
sun lupaukses vakainen.

II

Kolme odotuksen yötä
näännyin, Herra, edessäs,
toivoin armos viime työtä,
varroin lähtökäskyäs.

Maahan minut uskoineni
tilin tiukin hetki löi:
häpeää on pyhyyteni,
- turhaan iloos ikävöi,

turha sen on taivasretki,
elon ken myi pyhyyteen,
sen ei tuskaa kuolon hetki
tuudi uneen rauhaiseen.

Ei se synninlapsen lailla
nouse taivaan taaton luo,
sielulleen ken elon mailla
elon vapahdust' ei suo,

jonka sääli muita muisti,
omaa sieluaan ei lain,
siunas eloa, mut suisti
rakkautensa kaihon vain.

Syyttäin häntä sielu vainoo
teillä taivaan ainiaan:
"Vapahtajan' olit ainoo,
- ikuisehen kuoiemaan

myit mun ennen syntymääni,
- miks et vertas antanut,
sydämelläs ikävääni
eloon suureen ruokkinut -!

Rauhatta nyt aave harhaan
iäti, sä harhaat myös.
Häpeään myit osas parhaan:
luojan-, lunastajantyös!"
*

Herra, vielä armon anon,
Herra, vielä voimas suo:
tahdon tuta elon janon,
tahdon rientää elon luo,

jaloin paljain käydä halaan,
tieni hurmein kostuttaa,
jotta joka askel-alaan
verenkukka versoaa;

suudelmin maan tahdon peittää
ihmiselon polkeman,
tielle sydämeni heittää,
tomuun eteen kulkijan;

maassa matain, sovitusta
pyytää pyhän elämän,
rukoella siunausta
tuonen unhon lempeän!
JALANJÄLKI JOK'AINOA..

Jalanjälki jok'ainoa peitä,
lumi, vaippahas valkoiseen,
iki-yö, syvin varjosi heitä
yli kulkijan uupuneen,
meri unhon, yllätä salaa
joka muisto, mi jää elostain,
joka kaiku, mi viestinä palaa
taa taivalten lauluttomain;

jos ei kerran voittajahurmaa
sydän kiusattu tuntea saa,
jos ei korpi, nyt sielun mi surmaa,
ole kaihoni kallein maa,
jos ei päivännousua kerran
soi virteni hehkuen,
jos ei rakkaus Herrain Herran
puhu suusta mun, ihmisen!
PÄÄSIÄISVIRSI

Niin pitkät taivaan tantereet,
niin harmaa laki taivaan.
Niin taajat virsi-saattueet
on taivahilta anelleet
apua ihmisvaivaan.

Niin turha pyynto, rukous,
niin kallis sielun kaipuu.
On vaiti itku, vaikerrus,
maan ääri vait' on, odotus
vain mykkä maille vaipuu.

Kyll' äiti poikaans' odottaa
maailman teiltä kotiin,
ja impi iloon-noutajaa,
- vaan poika kaihoo kunniaa
ja pyytää pyhiin sotiin.

Näin monet iät vierreet on
ja vierii, vierii yhä.
On taivaan ääri iloton
ja pyyntöön mielen aution
ei vastaa päivä pyhä.
KEVÄT

I

Näen allani päivän paistaman maan
keväthuumeessa huhtikuun.
Läpi sen joet vierivät tulvillaan
meren aukean aaltoiluun.

Läpi sen kevät sykkien tulvehtii
ja sen valtimot kuumina lyö.
Vain metsien kohdussa piileksii
syvin routa ja synkin yö.

Ja jos totta ma näin: kevät armon toi
asujalle jo myös tämän maan;
jopa ihminen ihmisnä elää voi,
elon siunaus sielussaan.

Jos totta ma näin: kodin pystyttää
ja sen rauhaan ihminen käy;
lepo, askar lauluna heläjää,
vihan kyitä ei kynnöllä näy.

Ja ma itse, ma itse ihminen oon,
laps sykkivän keväimen.
- Suvi, kanssasi työhön ja karkeloon
jo on altis ihminen.
- - -

Mut ei! Vähän totta, mut enemmän
keväthoureen valhetta vain:
joet liittävät laulunsa ylpeän
suvivirsiin ulappain,

kevät hulmuten saa, vedet vapaat on,
ei ihminen vapaaks saa,
hän itse kahleet kohtalon
sydänjuuriins' upottaa;

vihan kyille vain pesän pehmoisen
hän suo kodin-kaihossaan,
madot mataa murheita kylväen
hänen touko-vaoillaan;

työn tekee tuskain orjana hän,
levon murheella nautitsee.
Maan piiloon uomat elämän
elon ilmoilta pakenee.

Ja ma itse, ma kaihoni vanki oon,
ja mun suoneni kuumina lyö.
Kevät saa, ei ihmisen kohtaloon
sen ihmeinen armotyö!

II

Laulajiaan vartoo vehmas koivu,
kevätyössä huojuin hiljalleen.
- Koht' on, koivu, saapuneet ne kaikki,
yhtyin kanssas elon kiitokseen.

Kuulijaansa kaipaa täysi sydän,
haastain yksin yöhön himmeään.
- Sata kevättä on ohi mennyt,
tullut kuulijaa ei yhtäkään.

III

Niinkuin arat urvut, niinkuin lehdet hennot
toivo toisen jälkeen herää elämään,
sydän päivään avaa sadat sala-kennot,
pyytäin suven mettä, pyhintään;

luottain elon isään, joka aina pitää
murheen vähimmästä matajasta maan,
jonka käden alla kaunihisti itää
jyvä pienin ylös piilostaan;

jonka kutsu johtaa elon vapahdusta
mullan raskaan alta, uumenista yön,
jonka joka katse hehkuu lupausta
hedelmistä nuoren luomistyön.
SYNTYMÄPÄIVÄNÄ

Näin vuodet ne vaihtuu ja aarteen taakka
se kasvaa vain:
lipas syömen täys on jo reunaan saakka,
- sen keväältä kerran
mä syntymälahjaksi sain.

Ja auringon kullat ja aaltojen läikyt
ne on aarteeni mun.
Mihin, aaltojen impi, ain eestäni väikyt -?
Pois kaikki jo soisin,
pois taakkani helmiksi kaulaas sun.
VIHAN PÄIVÄ

Tuoksui aamu toukokuinen,
keikkui impi ilosuinen,
uuden nurmen nuorteuinen.

Katsoi päivä taivahalta,
koivut lauloi kukkulalta,
impi hymyi hatun alta.

- Niinkuin munkki, mustaveli
miesi tietä mittaeli,
tyhjäsydän taivalteli.

Yhtynyt ei iloon rastaan,
hymyyn hymyillyt ei vastaan,
astui tuiski ainoastaan.

Hukkaan hälle, hukkaan vainen
hymyi, keikkui kaunokainen,
- laps ei enää, viel' ei nainen.

Kallein kevättunne turhaan!
- Vaan kuin syypää suureen murhaan,
rauhaansa mies etsii turhaan.

Ehti ohi parahiksi,
tuntee: "Rikkomattaan miksi
joutuu jotkut syyllisiksi -?"

Ja jo sydämessään taipuu,
maata syleilee jo kaipuu,
ja jo otsa ylväs vaipuu.

"Kevähätär, kevään tytti,
tunnen: polton hymys sytti,
veret synkät sykähdytti.

Tunnustan: jo tulvii kaipuu,
sydän, tahto puolees taipuu,
otsa ylväs maahan vaipuu.

Palaa, tuomiten jo tule,
jalka niskaan jäykkään pole,
- sydämelle tuomar' armas ole!"
VAELLUSLAULU

Huolta vailla harhaan ma halki maailman.
Vaellus on onneni, tie on koti mulla,
tuttuni vain tuuli ja valot taivahan,
sydän avoin aina yön ja päivän tulla.

Rauhan ahtaat majat mua ei jäämään saa,
silmiän' ei sido turun onnen-aarteet.
Liesitulet turhaan tuikkaa, houkuttaa,
- tulet mykät taivaan ohjaa tieni kaarteet.

Päivin muistot kalvaa, mut öin on mieli sees,
vaikkei käteen liity käsi hellä, lämmin,
päivin sydän riutuu, toivo, turhuutees,
öin se yläpuollas sykkii ylpeämmin.

Katkeruus se muinoin mun viilsi mielehen,
kun ma muiden onnen näin takaa kukkatarhain,
kunnes toinen tunto jo täytti sydämen:
"onni sull' on toinen, onni sulle parhain!"

Kohtaloaan soimaa kovaks orja vain,
sull' on heimo suuri ja armorikas taatto.
Elontiesi peittyvi kultaan unelmain,
hautas partahalla laulaa tähtisaatto.
RAUHATON

Suven kuiskutus häntä kutsui,
huhut kummat, tuulten tuomat
yli kuusten, koivujen nuorten;
siell' impi nähtihin itsekseen.

Kovin sylkähti täydeks sydän,
miel' ailahti miekkosella.
Meni metsiä, riensi rauhaton.

Koko metsä kultana kuulti,
käet helkkyi hopeoita,
ylen paistoi hongan pinta,
kovin kauniina kuusi kukki.
Oli huoleton siell' elo oravan.

Ei armast' etsijä löynnyt.

Oli muuksi muuttunut impi,
oli kuusi se kukkalatva,
punakukka-kruununen kutreillaan.

Tajus sulho jo tuulten mielen,
sydän ailahti ankeaksi,
ei jalka jaksanut rientämään.

- "Lien mato maassa ollut,
en polo ihmisen poika,
kun impeni muuksi muuttui,
kun alkoi kuusena kukoistaa.

Ah, oravainen oisin,
kevyt keikkuja kuusenlatvan,
niin onnen valtias oisin,

en polo poika ihmisen!"
DEUS

"Ecce Deus!" tähdet ilkkuu:
"Uuden taivaan luojan näät:
taskuss' almut mieron kilkkuu,
kyynel kastaa poskipäät.
Tuli taivas ikäväksi,
maata käymään herra läksi:
sijaa luon' ei ihmisten,
niukka riemun almunen."

Deus kuulee, kohentaapi
vaipunutta ryhtiään.
Luokse tumman metsän saapi,
piilee pirttiin himmeään.
Palaa rauha otsan ryppyyn,
metsä soittaa, huumaa hyppyyn,
metsänneidot esiin saa,
tanner keinuu, kimmoaa..

- Päivän hyväilyhyn herää
Deus sammalvuoteessaan,
aatostensa rihmat kerää,
katsoo uutta kotiaan.
"Tääll' on tuttu ilmanpieli!"
Deus hymyy, häll' on mieli,
maan ja taivaan unhottain,
olla pieni lapsi vain.
ALLA OMENAPUIDEN

Alla omenapuiden
valkeina tuoksuvain
lempeät äänet kuulen
öisten kuiskijain.

Alla omenapuiden
onnea, murhettaan
tuhannet ihmiset kuiskii
kautta suven maan.

Alla omenapuiden
monet jo iloitsin
päivät valontäydet
täysin sydämin.

- Piennä kyynä sentään
murhe mieleeni saa:
alla omenapuiden
ääntä ei lempeintä, jok' ei
voisi haavoittaa.
JUHANNUS

I

Pehmoinen nurmi ja tuoksu
koivun ja tuomen kukkivan,
vierellä virran verkas juoksu.

Lempeät, hivelevät
säveleet, värit väikkyvät..
Autuas, perhona keijuva kevät!

Kotisi, kotimaasi,
sieluni, jäi näköpiirin taa.
Turhaan kannoit sa unelmaasi.

Kotimaahas ei kanna
katsees, aikojen pitkäin taa.
- Silmän viipyä, viihtyä anna,

korvan levätä, kuulla
autuus outojen ihmisten,
omaksi onneksesi se luulla!

Perhos-karkelo, tuoksu
ainut pyyntösi olkoon nyt!
Viivytä kaihosi virran juoksu!

II

Sydän, rakkine rauhaton, vaikene,
mene makaamaan!

Jo etkö ymmärrä, mitä hyvyydessään
täti Hurskaus manaa ja manaa,
kun on suven juhla viel' alussaan:
"Pois nuoruuden aikaa
älä kallista kauan tuhlaa,
mene varhain maata, lapsonen!"

Sydän, varhemmin, varhemmin vielä
mene makaamaan!

Jo näkhän, jo tuta sait
ilonpitoa outojen ihmisten,
et omaa tahtias tuntenut siinä.

Oli mittansa, määränsä heillä,
oli tunteet keskenkasvuiset,
sin' et määrääs tiennyt
ja tuntees täytenä löi.

Unen untuvapatjoihin kaikki hautaa,
mitä elolta sait:
kevättuntees häkkilinnut, mielimurtees, kaikki.

Unen helmassa kaikki tasaantuu,
ja sydän talttuu
ja muhoilla alkaa levossaan
kuin sininen enkeli siipiniekka.

Kuin iilimato
uni imee tuskatta, verkalleen
pois tunneajokses, sydän.

- Vai vaaditko, malttamaton, taas maailmaan,
taas markkinahumuun?
Hevon hirnuntaa sun oppia pitäis
ja markkina-appeita rouskuttaa
kera mustalaisluuskien saisit!

- Sydän, varhain, varhemmin vielä
mene makaamaan!
BACCHUS ERAKKO

"Hänet hautaan liian varhaiseen
vei suru salainen;
ei sidettä saanut hän haavalleen,
ei onnen pisarta sydämeen.."

- Kun muutan täältä, mun haudallain
ei kuulua saa sanat nuo!
Noin kuopataan runoniekka vain.
Minä onnea maljan täyden sain!

Minä autuutta sain meren päilyvän,
ja sen pohjaa, äärtä ei näy:
salalähteet tuhannen elämän
minä syömessäni säilytän.

Mit' on murheen myrkky ja haavoitus?
Viri pinnalla tyynen veen.
Mull' on aika ja rauha ja unhoitus,
mull' on ikuisen kevään lupaus.

Ja ylenpalttinen autuus vain
pois ihmisten luota mun vei.
Ja ei sorra mua suru hautahain:
sala-onneen liikaan ma kuolen vain.
PANNAHINEN

Kuin hylkiö, öinen varas
käyt iloon empien, salaa,
vaikk' on suviaikasi paras
ja aurinko kirkkainna palaa.

Yli päilyvän lahden pinnan
soi onnea karjain kellot
ja siintävät riemuna rinnan
kylän kaukaisen tanhuat, pellot.

Mut ylle sun pannaisen pääsi
pian nousevi pilvet ja tuulet,
pian huutavan häpeääsi
lokin, turmionlinnun, kuulet!
VIERAALLA MAALLA

Laulaa kukko vieraan maan,
herään aamuun ankeaan.

Puissa kevyt tuulahdus
soi kuin unen aavistus

maasta muistoin himmeäin,
kesäöissä päilyväin.

Liekö päivä tuomion -?
Liekö loppu auringon -?

Unten kaukomaailmat
nytkö iäks sammuvat -?

Kaukaa jostain, armas, sun
nään mä katsees kaivatun;

kesken väen vierahan
nään sun yksin harhaavan,

niinkuin orvon lapsosen
elon humuun eksyen.

Kerran herään uudelleen
aamuun kullankeltaiseen:

oudot heinät häilyvät,
värjyy lehdet kelmeät;

yöllä ohi harhanneen
näen hennon askeleen,

- kaukaa teiltä vieraan maan
kuolinhuutos kuulla saan.
KOSKENLASKIJAT

Päin kalliota, ohi kiitäen,
päin pyörteen silmää, hyrskivätä rantaa!
Mut tiensä venhe löytää leikiten,
sit' ohjaa syvin voima syvyyden
ja surman likitse sen eespäin kantaa.

Tää elämäämme oisi, armahin!
Vain yksi uoma, yksi määrä meillä
ja yksi riento, vaara, riemukin,
- vain vaaran riemu rakkain, suloisin,
vain elon voitonhurma kuolon teillä!

Ja ainut muistomme se hurma ois,
kun saisi meri, illan-päilyväinen;
se kultalangat välillemme lois,
kun eri maailmoihin tuutis pois
jo meidät hämy, yössä häilyväinen.
ELOKUUN VIRSI

Ilon rohkeus, sieluni, puuttuisko sulta -?
Et ole sa maata, oot auringon tulta.
Surus ääreltä nouse, suo kunnia sille:
elouhrina uhraa se taivaisille!

Meren äärelle käy, meren, äitisi armaan,
mi on tuntenut sun monet murheesi varmaan,
min helmahan kerran saat vaipua jälleen,
kun on kaihosi kasvanut täysimmälleen.

Meren äärelle luo surus, kaihosi yhteen,
jalo alttari tee, jalon loimuta lyhteen, -
säde kultaisin auringon kukkuraisen
läpi ohjaa uhrisi ainokaisen!

Ilon rohkeus, sieluni, puuttuiko sulta -?
Surus suitsevan äärellä auringon tulta,
meren nemua veisaa viimana soiden
ja liekkinä laulain ja karkeloiden.
KESÄLÄMMINTÄ

Oli luodut jo uupua lämpimään..
Vain räystäillä pääskyset ilakoi,
peru kukki, ja aamuin, illoin
separaattori hyrräten soi.

Ja maailman rantoja rämpimään,
sitä onnea nähden ja kuulostain,
talon kohdalla kyltyi silloin
vesikeuhkoinen kulkijain.

Kovin rinnasta kehno ja jaloistaan,
mut työhön tarjousi pystyin päin:
"Toki kermamyllyn kampiin
kädet tottuvat vähittäin!"

Viran sai. Ja parhaista paloistaan
veroherkut hälle varata ties
talon Ainikki, - ruokaisampiin
yhä ruokiin pääs pätö mies.

Vain kampia väänteli verkalleen,
lasin kermakultaa jo kumottuaan
kädest' antajan armahaisen,
- etupalkkana lauluistaan.

"Toki huolisi Ainikki Erkalleen,
hyvin juottais sen, hyvin lihottais,
toki hoivissa hellän naisen
viel' eläjä miehestä sais!"

- Mut ehtipä syys, - mihin arkenit,
mihin onnes portilta säikyit pois,
mikä pimitti, koito, sun mieles,
kun mies sinust' tehty ois -?

Vilunauris, vihdoin sa tarkenit,
kesän kerrankin tuta, tallus, sait,
- nyt on maantie, heinäpieles
syyskotisi - niitäkö hait?

Veti pois sua -. Liioinko lihosi
jalo muotosi? Liioin kohennuit?
Vai vapaata säälit kättäs?
Pulun lempeä paljoksuit?

Varo kätesi, vertynyt ihosi,
älä sankaritietäsi lempeen myö,
- ja siedä sääleilemättäs
madon työtä, mi kohta sun syö!
LUONNON KIRJASTA

Ken luonnon kirjan loppuun saakka luki, ken?
Sen mahdin tajus? Mutkan, halun mietti jokaisen?

Kuin sanoin köyhin suviaamun taian kertoisin?
Näin ehkä: kivi vierimään jos luotu olenkin,
nyt sielunsiivet saan, nyt nousen yli kaiken maan,
- nyt taivaan poika, taivastietä vaikk' en tunnekaan -.

Mut taian tenhoisemman juuri näin:

Kun lempein aamun leyhke, tuskin kortta väristäin,
yl' lahden hiipi siimekseni valoon vihreään,
ja järvi kuulti, rannan hiekka syttyi säihkymään,
näin, kuinka ulos luonnon helmaan astui vapaaseen
hämystä huoneen Tipa-Kaapro koko perheineen.

Kuin sorsa-isä, Kaapro kalliin karavaanin tuo
- suur ei se: vaimo, lapsipari - veden vilppaan luo.
Valoa, kesän hehkua he kukin halajaa,
ja viime riepu varrelta jo maahan valahtaa.

Kuin ryhmä auvoss' Eedenin he seisoo, miekkoset.
- Ken loppuun luki luonnon kirjan kaikki ihmehet -?

Tään Kaapron tunsin nallikasta: isä kuokan mies,
vaan poika varhain herrasmuodin temput tais ja ties;
hän pikenttinä kaupungissa aimo viran sai,
siin' oli, arvaan, uuras, tarkka älyltäänkin kai.

Ma, fariseeus, arvioin hänt' yli olkapään:
"Jo sekin houkka hiiteen liukui synnyinsäädystään!
Vaan miehen miel' ei aivokoppaan mahdu matalaan,
ja houkkiahan suurin luku luodaan maailmaan.

Osaansa hänkin luotu on, hän siihen sopiikin,
ei paremman lie arvoinen", niin silloin päättelin.
- Vaan Sallimuspa tuumi toisin hänen kohdalleen,
ja kuinka kävi! Luontoon nään jo hänen palanneen.

Niin sydän suurna sykähtää, kun vaatii rakkaus!
Niin aivoon kylmään kyyhky pesii, lemmen ajatus!

Ja Kaapro nousi, kassaneidin hotellistaan vei,
maall' elää nyt, ei moukkana, vaan herranakaan ei.
Hän "raataa"- "huvilassa" maata kapanala lie -,
hän ihmishenget vakuuttaa, - se aikaa enin vie -,
hän isännille asioi, ja perheen hoitaa hän
kuin kukaan, eik' oo heillä tapaa kotikärhämän.

Mies aimo hänest', arvon mies, on saanut, tiedän sen,
kuin onkin silmät harillaan ja otsa kapoinen.
- Sit' onnen poikaa: nuorikost' on kaksoiset, - ja kas,
kuin kuuma veri, tunteen ele kuinka riehakas!

Hän silmin ahmii armastaan ja käsin kajoaa
ja nostaa, nyppii poskea ja kylkeen kutittaa,
kuin teirikukko kukertaa ja hyppää lasten luo,
ja isänsuukon pallukoille punasuille suo.
Ja nuori nainen onneen vaipuu hänen vierelleen
ja kahleet ikihellät kietoo kaulaan vakaiseen.

Voi vapaus, kuin köyhät ilot sulhollasi sun!
Mi miehuus houkan kahlehilla noilla kahlitun:
hän riemut rehdit nauttii, hän, ei muilta varastain!
Voi vapaus, min varkaan-osan sulhonas ma sain!

Ja pieni oon ma, orponen, ja houkka hyvinkin!
Ah, hiekkajyvä, aaltonen, nyt oitis olisin,
tuoll' ystävänä yhtyisin ma aamukarkeloon,
ja vähään tyytyin vierähtäisin jälleen hietikkoon!

- Mut ihmislaps oon, pitkät pyyteet tunnen ihmisen,
kun poiss' on, poissa kohta näky kultainen.
PAIMENEN LAULU

Kun rannalle karjani aamulla vein,
minä laulun laatia tahdoin,
ja laululla luontoa ylistää.
Mut tuhmin sen tuumia mahdoin:

Sanat, joita jo kauan tallensin,
pian tuuli ne vei, meren henki,
kisa aaltojen, auringon kultaamain,
vei taitoni viimeisenki.

Pian ilta se sai. Mihin lauluni jäi -?
En muuta ma muistaa saata:
minä aaltoja, tuulia paimensin,
minä kuuntelin metsää ja maata.
VELI VARPUSELLE

Maast' olet tullut ja maahan palaat,
on maassa laihat sull' atriat.
Mut tiedon parhaan sa povees salaat
ja noukit tiellä ja tiukutat.

Maankarva ystävä, veli harmaa,
sä nähdä sait, mit' on elo tää.
Sä onnentietoa vaalit varmaa:
"mi maasta luotiin, se maahan jää!"

Ja tiellä noukit sa tiukutellen,
käy ohi korskana ihminen.
Ja päiväs sääntyvät sykähdellen
sun kohtalokses, - sun, varpusen!

III. SELVÄÄN VETEEN (1919)
PERISYNTI

Et pahuudella sä väärin tehnyt,
teit väärin hyvyydellä:
kun kylmä olla sun oisi tullut,
olit hyvä ja hellä.

Ja se vääryys korkoa korolle kasvaa,
joka kevät se versoo ja itää:
joka syys perisyntisi karvaan kasvun
saat satonas pitää..
HÄKKILINTU
1.

Olit häkkilintunen hento.
Mua väsytti määrätön lento,
ja mä vierees pyytelin.

Olin kyllin jo kaarreksinut..
Vaan luotas sa torjuit minut
yhä kevään kisoihin.

Yhä vapauteen minut torjuit.
Vaan oudoin tuntein sa horjuit
kun luotas ma painuin pois.

Ja mä liitelin liki maata,
pyys syömeni lyömästä laata,
kuin laannut jo eläma ois.
2.

Mut tuskasta tuiman kevään
mua lentoon ylenevään
syys saapuva virittää.

Ja on murhe ainoa mulla:
"Ois häkissä sulho jo sulla,
jok' iäksi vierees jää!"
SOTALIITTO

Erämaiset taipaleet,
pitkät Lapin ladut,
sinisiinto-harjanteet,
hankiöiden sadut;

nousu tuiman tunturin
yöhön säteilevään,
- Talven laulu kirkkahin
lähetessä Kevään -:

sotaliittoon suojaksein
käykää, käykää kaikin
- taikka Surma suorin tein
minut sai kuin saikin;

taikka kurja kuolla saan
muistoon lemmen-rastaan!
Sotaliittoon ankaraan
muiston valtaa vastaan!
JUHANNUKSEN ALLA

Haukka liiteli, laateli
Lapin vaaran yllä.
Olipa taivaalla tilaa sille
ja maassa saalista kyllä.

Käki katseli, kuunteli
oksalla hongankelon.
Kukahti, vaikeni, taivaalle tähyi
vaiheilla kaihon ja pelon:

"Haukalle kaikki on kotipihaa,
maa ja taivas ja ilmanpieli,
iskee maasta itselleen
kaiken, mitä ei jättää mieli.

Unta vainko on suvi mulle.
Kotikaihoa Lapin mailla -?
Mut, ah, muutosta aavistan:
haukanretkiä huolta vailla..

Kevään mentyä, - kerrotaanhan -,
kätkeen muuttuvi haukan mieli,
kukunta siltä ja kaihot jää,
koti on maa, koti ilmanpieli!"

- - -

Haukka saalista iski ja söi,
vaaralla huutain pitkään.
Kukahti käki, - ei auttaneet
viel' aavistukset mitkään.
ERÄMAAN OPETUS

Hyvin opetti mua
kivet, puut ja kannot:
- Tule terveeksi täällä,
jätä heikkojen saaliiksi
elon sylinannot!

Hyvin opetti mua
suur' erämaa:
- Elon autuus on sun:
sitä katsoa saat, et koskea saa!

Tulin terveeksi siellä
ja ihmisiin
tulen taas, erämaasta
suurkaupunkiin .

Elon autuutta katson:
se onhan mun -,
näen uhkeat, muhkeat
maailmannaiset,

ilot, ihmistaidot
näen kaikkinaiset,
mua läikät lyö
elon aaltoilun.

Ja ma noudatan oppia
terveellistä
ja vailla kaunaa
suon muiden noppia
elon marjat, ne mistä
he löytää vain.

Oi erämaa!
Sua kuollessain
mun sieluni autuus kumartaa:
oli mulle oppisi
terveellinen,
- hyvin elämä kuontui,
hyvin kuoleminen,
mun ruumiini tervennä
kuololle säilyi,
mun sieluni peilissä
elo kirkkaana päilyi.

Oi erämaa!
Sinun lihaas oon, sinun vertas vain,
sinun ylvään autuutes ma sain,
- ja ma katsoa saan, mit' en koskea saa!
RUUSTINNA JA KULKURI

Oli ruustinna kerran, ja kulkurimies.
Ja he vastakkain tuli kirkkotiellä.
Oli ruustinna leuto kuin kotoinen lies,
jok' ei kulkukoiralta lämpöä kiellä.

Ja kulkukoira sen koki, se mies..
Araks itsensä tunsi hän templin luona,
kovin huonoksi löi hänet tunnon ies.
- Vaan niinkuin emonsa jäljissä vuona,

kävi ruustinnan jäljissä kirkkoon mies..
Oli siellä hällekin valmiina sija.
Hymys ruustinna hälle, se lempeä lies,
ja hän rohkeena kuunteli rovastia.

Ja ruustinna veisas, ja veisas mies,
yli käytävän katsoi he toisiansa.
Ja ken kirkkaimmin veisasi, taivas ties, -
vaan lukkarin ääntä ei kuullut kansa.

Ja roposen heitti haaviin mies,
- teon ruustinna huomas ja hymyllä siunas.
"Pian keventyköön sinun elosi ies,
- sinä kauniisti käytit viimeisen riunas."
*

Niin lapsuususkonsa taas sai mies..
Ja kauniin kasvun se riuna kantoi,
ja helppo on hälle nyt elämän ies,
min taipalen alussa taivas antoi.

Viran iestä vain nyt kantaa mies,
Lapin lapsia uskon alkeihin ohjaa.
Yhä hälle on ruustinna kuin kotilies
ja uskon lähde, vaill' äärtä ja pohjaa.
TEPPO TYHJÄNEN

Isä, hatara nuttu
ol' eloni tää,
se kylmän pitää,
ei lämpimää,
ja ainut antis
oli nuttu tää.

Ylen hajallansa
sen päällys on,
ja tasku puhki
ja pohjaton,
- paha sinne säästää
mun mitään on.

Isä, käskevät paikata
nuttua mun..
Ah, paikkuutyöhönkö
poikas sun -!
Ja jok'ainut tilkku
tulis kerjätä mun..

Ja nuttu paikaten
pahenis vain -.
Ei, sellaisna kannan
kuin sulta sen sain
- ja ihmiskummana
kuljen vain,

kunis poliisi Kuolema
tulee ja vie,
- käsipuolessani
hän piankin lie, -
minut oljille korjaa,
nutun nurkkaan vie.

- Mut aamuna uunna
puvun uuden saan.
Ken verhoa vanhaa
nyt paikkaamaan,
kun kohta uuden,
Isä, sulta saan!
KAKS UNTA..

Kaks unta.. Armas uni: yö.
Ja päivä: karsas peikko-uni.
Yö: läsnäolo kaivattuni.
Ja päivä: syömen pakkotyö.
LEIJONAMIELI

Sun salaisuutes tiedän, kuulen, näen:
petoa elätät sä sisälläsi,
kuin leijona juo öin se veres väen
ja raivoss' ahdistelee sydäntäsi,
kuin leijona se isoo ihmislihaa,
ja ruokon vuoks sua, isäntäänsä, vihaa.

Niin elos erämaassa parhaintasi
sa turhaan tuhlaat tyytymättömälle:
yöt pitkät ärjyy se sun kahleissasi
ja aukoo hirmuleuat leveälle;
löis leikkiä se hengill' ihmisien,
se mässäis parvessa maan tyttärien.

Ja sadoittain kun nuorta naista, lasta
se pitoihinsa sais, se vasta tyytyis,
Ja ellei veresi jo virtaamasta
ois lakannut, sen ärjyntään se hyytyis.
Niin, öin sun aatoksesi kammoon hyytyy,
- vaan päivin peto kissanruokiin tyytyy:

kun neuvotonna viet sen päivänvaloon
ja ihmisparviin ohjaat eineen hakuun
ja rikkaimpaan sen neuvot pitotaloon
- mik' onkaan enää leijonasi makuun:
se päivää arkoo, ihmisiä kaihtaa,
se taljansa vois kissannahkaan vaihtaa;

se kauan silmiänsä sipristelee
ja katein katsoo kadun joka Moppeen,
ravitun mirrin ääntä tapaelee,
mut eineen pyytää syrjäisimpään soppeen,
se puree kaakun, latkii maitotilkan,
ja nielee päälle myrkyt itse-pilkan.

- Ja öin ne myrkyt sakoo siinä jälleen,
ja jälleen tuomittuna tuntos värjyy,
öin pitkin kuoloos saakka isännälleen
sun leijonasi kosken äänin ärjyy.
- Vaan päivää arkoo se, ja rohkeimmillaan
se mirrein karkeloon käy varpaisillaan.
GOLGATALLA
(Kipuvuorella)

Löin itse ristille rakkauteni,
oman taivastieni viitaksi löin.
Sun nähtes naulitsin rakkauteni,
- vaan maahan lasken sen tummin öin.
Se päivin ristillä riippuu,
vaan maahan lasken sen tummin öin!

Sun nähtes päivin mun rakkauteni
hymyhuulin paastoo, juo etikkaa.
öin ristinsä juurella rakkauteni
sun rakkauttasi janoaa.
Se päivin ristillä riippuu,
öin tomussa maan sua janoaa.

Ja jok'ainoa aamu ma rakkauteni
taas jalkaisi jäljiltä nostaa saan.
Ja jok' yö otan ristiltä rakkauteni
sult' anteeksi nöyrästi anelemaan.
Se paivin ristillä riippuu,
mut öin sua vartovi tomussa maan!
PAN-PARKA

Pan-parka: tänään rakastaa
sä kerjäät, kerjäilet - et saa..
Yön tuiman kestät tuskalla:
jo aamu lemmen armon sois,
- kuin armonisku vain se ois,
et vastaan ottaa uskalla..!
HÄKKILINTU
3.

Jo teilleni tahdoit,
vaan jälkeeni jäit.
Mitä siivilles mahdoit,
- sä jälkeeni jäit..

Olin palannut luokses,
- sinä vaalisi teit.
Minä vavahdin vuokses,
kun vaalisi teit..

Mua vaativat taivaat,
- sä jälkeen jäät.
Yhä siipiäs vaivaat,
- yhä jälkeen jäät..
4.

Emos siipeen pääsi jo peitä,
syystuulen tanhuat heitä,
emos siipeen pääsi jo peitä,
pesäs suojassa untasi nää!

Ja jos unessa havinan kuulet
kun vie mua tuiskut ja tuulet,
ja jos unessa havinan kuulet,
hymyhuulin sä lämpöösi jää!

Hymy syyttömän huulilla viihtyy,
- syyn polte lennossa kiihtyy -,
hymy syyttömän huulilla viihtyy,
- ja on synkeä syyllinen vain.

Mitä tekemättäni teinkään?
Ja mit' ottamattani veinkään?
Mitä vein, mitä väärin mä teinkään -
mut tuomion, tuomion sain!

Sinä köyhdyitkö höyhenen vertaa?
Sit' et myöntänyt ainutta kertaa -
et köyhtynyt höyhenen vertaa,
minut kaikesta vapaaks sa soit.

Mut on vapaus tuomio mulle,
- osa onnellisempi jäi sulle, -
on vapaus tuomio mulle,
- sinä siteissä viihtyä voit.

Yhä ilmojen teille ma palaan,
- ja ma pois, pois sieltä jo halaan -,
yhä vapauteeni ma palaan,
johon luotu ja tuomittu oon.

Sinä pääs emon siipeen peitä,
ja mun syyni sä mulle heitä,
emos siipeen pääsi jo peitä,
se sun untasi suojelkoon!
MUTATIS MUTANDIS..

Mutatis mutandis - ma vaadin sua,
kuten Hamlet vaati Ofeliaa:
Mene toiselle, mene, en ennen saa
elon ilveilystä mä irtaantua!

Ja jos luostari sulla sen toisen luona,
vain luostari ois, sekö turmio ois -:
vain maallinen kaihosi haihtuis pois,
vain haavehes kullasta synnin kuona..!
TAPANINAJOA

Tapanin aamuna ajelitte
omalla orhillanne.
Maanko ja taivaan aavistitte
katsovan kuLkuanne..

Häitäkö helkkyi maailma teille,
välkkyi pakkanen parhain..
- Häitänne soitti se kulkureille
Tapanin aamuna varhain.
*

Orhin ohjissa käsi toinen,
toinen ympäri armaan:
ihana nähtynä onni moinen,
- ihanampi varmaan,

yhä ylväämpi omananne,
kun ei näe kukaan,
kun ei ehdi kerallanne
maailma varkain mukaan..
*

Näinpä se kulkuri kuvitteli
omiksi iloiksensa,
onnenne ylvään jo varkain eli,
ainoan autuutensa -,

Tapanin teitä kun ajelitte,
ohitse orhillanne,
kevättä kohti kun kiiruhditte
talven koruissanne.

Kaksi ylvästä onnen lasta
yhtenä onnen reessä:
pois vain, poispäin maailmasta,
- oma maailma eessä!

Kaksi yhtenä kaunokaista
huurteisten salojen syliin,
katua hohtavan hopeaista
kaukovaarojen kyliin,

päiväntaipalen taakse kuuden,
uuteen honkalinnaan,
- sinne onnenne, ehon ja uuden,
viette nyt valkosinnaan.

Huurre huntuna morsiolla,
kruununa tähtikiteet:
kaunispa sulhona sulhon olla,
silmillä kuuran siteet.
OUDOT HÄÄT

Sepä juupelin juhla, kun mull' on häät!

- Oli aikomus porsaat paistina syödä,
härät tuumin viinien hinnaksi myödä..

Häiss' ylinnä nyökkyvät nautain päät!

Härät istuvat pöydässä hännällään,
vesisankoista juhannusmahloja juoden!

Härän silmiin hiutuvan katseen luoden
sitä morsian sietävi vieressään..

Emäporsaat sulhasen polkkaan vei,
minut piiriinsä saarti ne permannolle.
- Hiis olkoon, häät meni hunningolle.

Minä kylläni sain jo, ne vieraat ei!
TAIKURIN TUPA

Hei, oves sulje, koolla vieraas ovat!
Ken ulos jäi, pois juhlasta sai jäädä.
Odotus, ovenvahti, portaallaan
vain seistä saakoon, saakoon käskyt kovat:
"Yön selkään kaikki kuokkavieraat häädä,
jo kaikki kutsutut on paikoillaan!"

Maailma mataa pois jo kemuistansa,
- sun juhlas syttyy juuri parhaimmilleen:
kuin kemujaan he juhlin jatkaa vois!
- Jo saithan saatavasi, kemukansa,
- - - - - - - - - - - - - - - - - - - - (tästä puuttuu säe)
nyt myöhä on, käy kärkkymästä pois!

Hei, kuule kuinka mennessään ne morkkaa:
"Noin ylpeäks ken uskoi kyssäselkää!"
Maailma vuoteisiin jo madelkoon,
sen veret värjyy kateuden horkkaa,
sun tupas tulia se himoo, pelkää,
se katein pälyy taikakammioon!

Yön syliin vain sen ylpeämmät soihdut:
sun taivasnäkyjesi taikalyhdyt,
sun haavees kymmenhaarakynttilät!
Yön säveliin kun liittyy rintas loihdut,
yön sydämeen kuin armaas lempeen yhdyt,
ja taivaat ikiliittos vihkivät!

Laesta lattiaan häävirret helkkää,
häätanssin tahti toistuu seinähonkaan,
- ah, sadun norsunluuta seinät on!
Ja pöydät, penkit muiston kultaa pelkkää!
Ja kaipuun köynnökset kuin tuoreet onkaan!
kuin silennyt on silta kammion!

Ja pitkään, pitenevään vieraspöytään
jo eikö astu kanta-ystäväsi,
- sun Ikävuotes, kauan kadonneet!
Ne tarkkaan katsoin vainaiks ehkä löytään,
vaan uskollisin vainajan on käsi,
vähimmän kateet kuolleen askeleet!

Ja palvelevat henget parvekkeilta
jo eikö astu - sukus palvelijat:
tuolt' Usko, Toivo, täältä Rakkaus!
Ja vainailta suut aukee vaienneilta,
iloa pitää pitkät istuinsijat:
- Nyt oves tarkoin valvo, Odotus!

Hei, taajemmin vain kutsu käskyläitä,
suun tahtia sen mukaan taajennetaan,
- sun varastoihis, kuoma, luotetaan!
Noin, noinpa taikurit ne viettää häitä,
suut runon taatelein noin
noin henget taiteen juomin juotetaan!

Ja katso, vieraasi nuo tuhkanharmaat,
luurangot äsken, paisuu nyt kuin leilit
ja punertaa ja palpattaa ja juo.
Ja kuule, korvaas kuiskii huulet armaat
- ja silmät päilyvät kuin taikapeilit
tulevat riemus sun jo nähdä suo.

Ja laet laulaa, karkelo se kiihtyy,
siniset sähkölauseet seinää kiertää,
all' askeleesi honka helisee.
Ja kattos alla kaikki vieraas viihtyy,
yön tuuli yksin kaihonvirttä viertää,
muu untaan maailma jo uinailee.

- - -

Vaan katso, kynttiläs jo hummenevät,
syysaamu sarastaa, ja ensi lunta
tuul' ikkunasi ohi tuiskuttaa.
Puut pihan talvi verhoaa, ei kevät,
- ja vihdoin portahillas koiranunta
Odotus, ovenvahti, maistaa saa.

Ja karkeloiva piiri hiljaa hajoo,
ja hiljemmin sun sykkii sydämesi,
ja vieraas istuimiltaan vaipuvat -
- ja viime vieras pöydän alle vajoo..
Sä yksin istut, puhut itseksesi,
- sun puus, sun tuntees talveen taipuvat.
MADON MATKA

- Oi, katso, kristiveli,
ma mato veljes oon.
Näin alhaalla ken eli,
ei vaadi aurinkoon,
näin heikkona ken eli,
häll' yks on pyyntö vain:
käy ohi, kristiveli,
hänt' älä huomaa lain!

Ja kaikki kristikansa
se kuuli pyynnön sen,
ja veljen, heikompansa,
armahti ihminen.
Ja veli heikompansa
kun polki polullaan,
taas kuuli kristikansa
kuin ääntä mustan maan:

- Oi kiitos kristiveli,
jo ohi tuska on:
elonsa mato eli,
niin, - madon kohtalon!
Näin alhaalla ken eli,
häll' yks on armo vain:
oi kuolla, kristiveli,
sun huomaamattas sain!
MAAILMAN KIRJA

Joka kerta, kun tuulet toukokuun
kesän viestiä tuovat, jok'ainoa kerta,
kun aukeevat järvemme aaltoiluun,
joet tulvien etsivät emoa, merta,
on silloin kuin sana saapunut ois,
kova käynyt käsky: "nyt nouse matkaan,
nyt kotoa, homehtumasta, pois!"
- Miten vaatien viestit ne saapuvatkaan!

"Lue kirjaa luonnon ja maailman!"
- elos toukokuussa kun silmäsi avaat,
näet elämän kirjan aukeevan,
rivi riviltä kuljet, tavaat ja tavaat.
Kuin löytäjä uusien maitten oot,
uus Robinson sinä tahdot olla:
"kotirannat kauaksi vaipukoot,
ilo mennä näin meren vainiolla!"

Rivin selväksi saat - se jo vuoden vei;
sivun puoleen saat - meni elosi kevät.
Näet: näin ei elämä riitä, ei!
Ja sun silmäs kuumina värisevät:
opit maailman kirjan aakkoset,
- yhä riittää outoja kirjaimia;
elon merellä näit suven kuukaudet,
- yhä meriä näät, yhä aavempia.

Ja sun katsees kääntyvi sisäänpäin,
ja muistoihin uinahdat ulapalla:
"kai lasna jo kuulin, min matkalla näin:
ei uutt' ole mitään auringon alla."
Ja paperikirjoista nuoruutes
sä lukuja tuttuja muistossa kertaat,
sa vaiheita omien retkies
sukupolvien sankariretkiin vertaat.

Ja on kuin oisivat kertoneet
ne paperikirjat jo ammoin sulle
sun omien kaihojes taipaleet,
ne, joiden päähän et ikinä tulle..
Ja kirjoja niitä sä tulkitset:
uus Robinson sinä sentään olet,
kuten etsijäsielut ne entiset,
joko meriä menet tai maita polet.

Joka paperikirja se käsitti vain
sivun, lauseen tai tavun kirjasta siitä,
mihin mahtuu kohtalot maailmain,
mitä käsittämään elo yks ei riitä,
miss' sun oma kohtalos oleva on
sivu, lause tai tavu, mittasi mukaan,
mikä auki on aina all' auringon,
mitä miljoonat lukee - vaikk'ei läpi kukaan.

- - -

Ja sä näät: joka kerta kun toukokuu
sukupolven uuden ylitse soittaa,
se silloin matkaan tempautuu,
sukupolvi se kevään: sen t ä y t y y voittaa
oma paikkansa lehdillä kirjan sen,
joka auki on maailman ulapalla,
mitä opettikin sana viisauden:
"ei uutt' ole mitään auringon alla."

Mut keskellä aukeinta ulappaa
kun uupuvat jälleen kulkijat uudet,
ne paperikirjat ne todistaa:
"joka taholle riittää rajattomuudet,
sama etsintä elämät miljoonat
jo ammoin vei, saman palkan antoi,
- eri laivat er' aikoja kantoivat,
samat aallot kaikkia laivoja kantoi!"

Ja ne pienet kirjat ne haastelee,
ja se puhuu painettu ihmissana.
Yö merten yllä jo hiljenee,
kupu taivaan kaartuvi tummempana.
Mut on kuin vuossadat haasteleis
sun kanssas kaihoista yhteisistä,
kuin maailman kirjaan sun matkasi veis
joku ulapan hengettäristä.
WALTER VON DER VOGELWEIDE:
ERO MAAILMASTA

Walther:

Nyt, rouva Maailma, en velkaa
ma ole enää isännälle,
te kanssaan laskut tarkastelkaa:
kaikk' olen hyvittänyt hälle.
Ket' auttoi hän, silt' ilo meni.
Mä ennen juutalaistakin kuin häntä etsin avukseni.
Hän vait' on aikaa kotvasen,
mut sitten lunnaan kiristää, kun maksaa ei voi poloinen.

Maailma:

Oot suotta, Walther, vihoissas,
ja turhaan pois sa aiotkin.
Mult' aina saithan kunnias,
sun tahtos aina tyydytin,
kun jotain pyysit itsellesi.
Ja surin vain, kuin puoleeni niin harvoin käännyit pyyntöinesi.
Sä mieles malta, hyvinhän
tääll' elät, vaan jos jätät mun, saat syömmen ikisynkän.

Walther:

Aik' on jo, Rouva, vieroittua
mun imemästä rintojas.
&&;n lempes katse petti mua,
niin armas mulle, autuas.
Kun silmästä näin silmään sinut:
ihana olit, konsanaan en kauneuttas halveksinut.
Mut kun näin sinut takaapäin,
ma kauhistuin, ja iäksi sun moittijakses vihdoin jäin.

Maailma:

Siis sulle tahtos jättäen
tok' yhden pyynnön tehdä saan:
mont' ilon päivää muistellen
mua palaa joskus katsomaan,
kun ikävystyy sydämes.

Walther:

Sen ilomielin tekisin, jos voisin pelolt' ansojes,
monihan niihin sortuikin.
Hyv' yötä, rouva Maailma! Mä etsin ensi kievarin.
NIETZSCHE:
KÄÄRMEEN KEVÄT
(Bei der dritten Häutung)

Jo tielle nahkani ma kai
luon, kuorin kolmannesti.
kyy jälleen himon multaan sai,
- sit' iän syödä kesti.

Jo kivikoissa kiemuroin,
- voi isoomast' en laata,
mill' yksin kesät elää voin:
kyyn ruokaa, mustaa maata!
MAAILMANSOTAA

Maailmansota
rinnoissa riehuu,
lippuja vastaan
liput uudet liehuu,

tunne-urhot
kun kiitää ja kaatuu,
- kunnes ne sydämet
makaa, maatuu.

- Taas horjahti Mars
Maan sykkivän puoleen:
muut tähdet kaikki
nyt hukkuu huoleen,

Maa yksin ja Mars
avaruuksien merta
niin keveinä keinuu
kuin lapsina kerta;

kuin ei sydänpuolikas
toinen toistaan
heiss' uhkais häätää
ulos kammioistaan;

kuin kesken kevään
ei maailmansota
Maan rinnassa riehuis,
ei tuskan ota

sydänsyihin Marsin
tuimana syöpyis,
kuin säikyntä heille
ei veriin yöpyis..

- Vaan kauniisti liput
liehuu, läikkyy,
ja sodan tulet
kevätyössä väikkyy,

kun tuuman horjahti
Mars radaltansa,
kun sykähti Maa
lepotiloillansa.

Ja heleinä soivat
avaruudet,
kun liput kaatuu
ja nousee uudet,

kun tunne-urhot
kiivaina kaatuu
- kunis tähti-sydämet
makaa, maatuu.
VIIME KEVÄT

"Sun viime kevääs", sanoit,
ja kevään lahjaa anoit
ja viime kukintaas.

Mit' anoit, kevät täytti..
Se armon kättä käytti
maan martaan yli taas.

Puut verhos lehteen, kukkaan
maan nurmet mesinukkaan
se kuumin toukokuus.

Ja suoniis tulet sytti
ja rintaas sykähdytti
sen kevään kaihoisuus.

Sai päivät soittaa sulla,
yöt aavistuksin tulla
sai tupaas tulvien.

Ja aatto sulle lauloi
ja lemmen leikkiin pauloi
sua tuuli keväinen.

- Mit' anoit, kevät antoi:
sua aamun aatto kantoi,
sua tuuti tuuli yön.

Ja murhees kahle laukes
sydämes urvut aukes
kautt' ihmeen, armotyön.

Niin kuuli kevät lastaan.
Vaan kevään ainoastaan
laps suuri, anoit, sait.

Mut eessä suven uksen
täys tuskaa odotuksen
saat vartoa sa vait'.

Jok' aamu tuntees herää,
- ei tähkää tee, ei terää,
se kasvaa vartta vain.

öin pitkin veres palaa
- pois kevään lahjan salaa
jo tarjoot vaikertain..
KEVÄTITKUA

On itkua täynnä pääni,
kuin tippuvesiluola se on.
En elä elämääni,
vain vaalin ikävääni,
vain kaikuna soi läpi pääni
ilo juhlist' auringon.

Vain heijastuksena hohtaa
valo sinne siunatun keväimen.
Se itkun vihmaa kohtaa,
se muistojen joukkoja johtaa,
ja se kaihojen loimina hohtaa
läpi kyynelkuteiden.
KUIN LAINEET ALLIN LASTA..

Kuin laineet allin lasta
sua tunteeni tuudittaa,
kun avaruuden aaltoiluun
unimielin uupuu maa.

Ah, sairas aallon armas,
näin yö meit' yhdistää:
jos luotani et lentää voi,
mun lapsekseni jää!

ENS ILTA HEINÄKUUN.. Huom! Vaillinainen

Ens ilta heinäkuun. Ruis tekee terää,
peruna vartta vain, mut aikoo kukkaa.
Yökasteen niitty keltanoihin kerää,
ja kaalimaani - sata taimirukkaa,
joist' eloon ehkä neljäsosa jää.. -
kuin korviansa salaa ylentää.

Ma siunaan niitä - siunaan niitä syyttäin:
syypäät on iloihini, itkuihini
ne tähkät, varret, taimet - ikävyyttäin
ne illoin ruokkii, kuinka aamuihini
ne lapsen ilomieltä lainaakin.

Ja nyt sen tajuan: nyt nousee hiljaa
maan tunteet juuriin, varsiin, teriin maasta,
öin keinuttaa ne vaikenevaa viljaa,
- ei päivin tähkät salaisuuttaan haasta,
ma vasta verissäni tunsin vain:
maan tuskan myös maan hedelmistä sain.

Ja näen, kuulen nyt: nyt tuska suurin
paraisiin varsiin, taimiin nousee tuolla,
- ne imee vahvoin, vahvenevin juurin,
ne vettä vaatii, saa - ei saa ne kuolla,
mun kasvattini, - - - - - - - - - -
- - - - - - - - - - - - - - - - - -

Maan kipein murhe - noin se tähkät täyttää
mun varalleni, kallis kipusisar, - - - -
- - - - - - - - - - - - - - - - - - - -
MIT' ITKETTÄVÄÄ IHANUUTTA..

Mit' itkettävää ihanuutta
täys onkaan aamu heinäkuun!
Veet heijastelee avaruutta,
maa herää päivän suuteluun.
Jo raudan terään tahko kalkkaa,
apila tuntee laulun sen:
käsistä suven korjaa palkkaa,
ken uhras syliin keväimen.

Ja vana valkolaivan kiiltää
vl' ulapan, päin etelää:
ja sydämeen sen välke viiltää
ja katse laivan jälkeen jää.
Vain päivän lapset pääsi matkaan,
maan lehtolapsi yksin ei:
kuin vilppaat viestit saapuvatkaan,
yö hältä lähtömielen vei.

Maan lehtolasta, lemmen orjaa,
vain itkettää kaikk' ihanuus!
Ken vieraan maasta viljaa korjaa..?
Vain muita vartoo sato uus.
Ken tunteet uniin uhrattuaan
viel' aamun laivaan nousta vois..?
Vain katseluaan, kuunteluaan
häll' iän jatkaa mieli ois..
KAHDEN PUOLEN AITAA

Kahden puolen aitaa
vielä heiluu heinä,
vielä viljaa tuuli tuutii
suven säveleinä.

Vielä lehto laulaa
kahden puolen aitaa.
- Tuska vahtii aidaspuulla
lemmentietä kaitaa..

Kahden puolen aitaa
kaksi hylkylasta -
onneensa juur' arimmillaan
luopuu uskomasta..

Kaksi tuskan kuvaa
kahden puolen aitaa:
tuskan tuliaita leikkaa
lemmentietä kaitaa.
LOITSU

Joet, taapäin kaikki virratkaa!
Ala kiertää idästä länteen, Maa!
Ja Aika, vainajas mulle anna,
sylilapsina luokseni vuodet kanna!

- - -

Nyt kalleintani
ma esiin manaan,
nyt tahtoni kaiken
panen kahteen sanaan -
Maan tytär, mulle
tule kevääs tuomaan,
sen virrat ohjaan
ma uuteen uomaan -
Maan tytti, mulle
kevättulvas tuo,
mun koskissani
sen kohista suo!

Velon kohtalolta
vain nuoruuttasi,
sitä manaan käsistä
murhaajasi!
Vaan muistois hornan
mä heitän heille,
jotk' opasti lapsen
elon korpiteille:
sun kuolontuskas
he tuntekoot
- sun, joka mulle
osa minusta oot!

Sun harhas olkoot
vain houre-uni!
- Nyt heräät tervennä,
kaivattuni!
Ei väsy sulle
käet kukkumasta,
en syksyn syliin
ma laske lasta,
en tiedä hornasta
tuskies,
en pala tuhkassa
muistojes!

- - -

Niin taapäin, Virrat, palatkaa!
Keri takaisin kierrot tuhannet, Maa!
Ja mult', Aika, mit' ahmasit, takaisin anna
tuo, koskematonna mun luokseni kanna!
NOVALIS:
HYMNI

Ei moni tiedä
salaisuutta rakkauden,
tunne janoa ikuista
ja nälkää sammumatonta.
Pyhä ehtoollinen
ei arkimielelle
syvyyttänsä avaa.
Mutta ken kerran
hehkusta armasten huulten imi
hengitystä elämän,
keltä pyhä tuli
värinäksi aallon sulas sydämen,
kenen silmä aukes
tuntemahan taivaan
syvyyttä tutkimatonta,
saa syödä jumal-ruumista
ja jumal-verta juoda
iäti.
Ken lihallisen ruumiin
tajus jalon arvon?
Ken voinee sanoa,
ett' ymmärtää hän veren?
- Vain yhtä ruumista
on kerran kaikki,
autuutehen aallot
taivaallisen veren
keinuttavat ihmisparin silloin.
Oi jospa maailman meri
jo punertuisi
ja kivi lihalliseen, tuoksuvaan
sulais elämään!
Ei atria kallis pääty koskaan,
ei rakkaus kylläiseksi saa;
ei kyllin syvään, kyllin läheltä
se autuuttaan voi omistaa.
Ain' hellemmiks saa huulet
ja siirtävät nautinnon
yhä syvemmä sydämeen.
Kuuma nautinnon väristys
käy sielun läpi,
sydän isoo, janoo
ain enemmän:
niin kautta ikuisuutten
jatkuu atria rakkauden.
Jos kerran-vain
sitä saituri maistoi,
hän kaiken jätti
ja viereemme istuutui
ääreen kaipuun pöydän,
mi ei koskaan tyhjene.
Hän rakkauden
ylivuotavaks tuntee
ja nauttii ylistäin
verta ja ruumista.
KIERTOKULKUA

Sun "tyyntä ystävyyttäs"
en enää siedä, en;
taas kärsiä saat sa syyttäs,
minä rikon sen!

Vain sanoithan: "Popu!" ja: "Popu!"
- minä sanasen mistä sain? -
sanat huulten loppuu, ei lopu
veren lauseet vain..

- Ja "mun rakkauteni tyyni"
ei tyynnytä sinua, ei!
Ah, Herra, omako syyni
minut syteen vei..?

Toi kiertokulkuun tähän
oma syymme meidät kai..?
- Halun meillä leikkimähän
vain Luonto sai!
TUTTU KYYNEL

Nään jossain kyynelen, kaksi,
ja kalvaat kasvot nään.
Sinun tunnenko kalpenevaksi
ja painavaks armaan pään -?

Vai itse itkenkö siellä
ja katselen jälkees sun?
On tuttu se kyynel, en kiellä,
mut onko se sun vai mun -.
MUSIKAALISIA KOIRIA

Talo tumma, ikkuna auki iltaan,
kuu taivaanrannalta kurkistaa,
vaan ikkunalaudalta tähtisiltaan
penin katse kaihoten kohoaa.

Ja soittoa tulvii ylhäältä sieltä,
ja ikkunalaudalle painuu pää
ja kohoo jälleen, ja koiran mieltä
vain ulvonta haikea hellittää.

Ja jos ulvahdan, hyvä herrasväki,
minä myös vähän kaihojen kuutamoon,
- ken musiikin lumoissa koiran näki,
suunvuoroni mullekin suvaitkoon!

Ja uskokaa, hyvät kuulijani,
ei älynne karkelo kesken jää,
jos ulvova koira mun sielussani
päin kuuta kuononsa ylentää;

jos henkenne juhlien tähtivaloon
peni pieni pyytävi ulvahtain,
- pian jälleen sieluni tummaan taloon
sen aina ennenkin yöksi sain!
TUUTULAULU LAPSELLENI
(Sylvesteriniltana 1916)

Salliman helmassa kaunis on,
sielu, sun osaas sietää,
kehtoon piillä kohtalon,
kodikses se tietää;

tähdestä tähteen heilahtaa
loisteessa Linnunradan,
vartoa onnea, vaatimaa
tuhannen vuosisadan!
SELVÄÄN VETEEN

Jäätä ja lunta ja jäät' oli vain,
vaivoin ma laivani lävitse sain.
- Saavuinpa selvään veteen:
aallot vuorina vyöryvät eteen!

Äsken aavojen äänettömyys,
yksin kulkijan ikävyys.
- Kuulen jo kutsua monta,
aaltojen lempeä levotonta!

Ruskuen allemme murtui jää,
eespäin! se vain oli määränpää.
- Vieläkö kestät, keula?
suoraan näytätkö, suuntaneula?

Tie meren silmiin vihreisiin
päin suven tähtiä suunnattiin,
kestimme tuimalla tiellä.
- Ulapat vihreät uhkaa nyt niellä!

Eespäin! - Mut minne, ah minne päin?
Vaalenevan opastähteni jo näin.
Vain meren pettäväisyys
varma on - vain menon yksinäisyys!

Eespäin, mut eespäin yl' aaltojen vain,
vaivoin kun laivani sulaan sain!
Kerranpa taas kokan eteen
talvi on valkeena hyytyvä veteen..
TEPON TIE

Sydän kurkussa, juoksujalkaa
tään usein riensin mä lemmen tien.
Joko lempinyt mä liioin lien?
Vai äitimuori jo lauhtua alkaa?

En lempinyt liioin, ei lauhtunut muori,
yhä tuntee jalkani polun tään.
Sydän muuten raukesi sykkeestään:
pois maailmalle morsian suori!
AAMUSARASTUS

Ken lauloi: "Aamu sarastaa!
Yön ahtaat portit aukeaa,
ja kyynelusma unten vain
maan kasvot vielä verhoaa."

- Oi katso, kanssas todistan:
yön ahtaan nään jo aukeevan,
ja kukkuloille tumman maan
käy aamu - aamu Manalan..!

Ken luuli: "Herää kuolleet luut
ja aukee vainajitten suut
Ja meitä vaatii vainiot
ja kutsuu kalliit suvikuut!"

- Oi kuule, kumppaneikseen vain
meit' ääni vaatii vainajain,
ja kerran kevät saa, kun luut
on lahonneet myös laulajain..!
(v. 1917)
KESÄKUUN LAULU

Kaikkihan taas on kuin olla pitää:
läikkyy laine, siemen itää.
Helpomp' ei hengitys olla vois!
Kelläpä nyt runon syytä ois..?

Katsella vain ja kuunnella vainen!
- Euiskii aamu hopeainen.
Kiertää lehtojen himmeät tiet:
tuttuna tulluthan taas, suvi, liet..?

Tuoksahti tuuli ja läikähti laine:
vaivaas maksa ei runon maine!
Nurmeen nuokahti poika maan:
maa ja taivas ol' ennallaan!
NAPUE
19.11.1714 - 19.11.1914

Isojen vihojen maine
kansamme muistot meille kantaa.
Yhäti nuolee kotimme rantaa
salavihojen laine.

Yhäti hukkain parvet
väsymystämme vuottaa, vuottaa.
Voittoons' eikö ne voi jo luottaa:
vuosisatojen arvet.

Kymmenen yhtä vastaan
aina he tulvivat ylitsemme.
Taistossa tarjos he opiksemme
vilpin ainoastaan.

Mut on muistot meillä
jalommat kuin voitot noiden:
kestettyjen tappioiden
valtamuistot on meillä..

Napueta monta
voittaen kesti Suomen kansa
- ei suo nauttia voittajansa
hetkeä murheetonta.
LAPPIIN

Taas Lappiinko lie, sydän, lähtö sulla -?
Taas vaipuiko armaas, maan poveen piiloutui,
kun maailma kaikki näin usvissa ui
ja kuoleman kulkuset soi korvissa sulla -?

Taas valmiina lempeskö vainajasaatto,
kun sateen suruharsot näin kattaa kaiken maan,
kun aatokses hiipivät varpaillaan
ja vaieten kuin Manan varjojen saatto -?

Taas Haltioko huomenna eessä on sulla,
koti korppien, sielujen toivottomain -?
- Kova alttari, mi karitsas ainoan vain
pyys aina - ja aina ol' ainoa sulla!
YKSINVALTAAN!

Karjuu joukot kaikkialta:
Hajoittakaa harvainvalta!

Huutaa harvat toisialta:
Rajoittakaa joukkovalta!

- Yksi yöstä, kukkulalta:
Kukin oma - yksinvalta!
(10.XI.17.)
SINETTEJÄ

Taas koirankuonolaiset peitti maan,
mi tuskan, inhon alla värisee.
Ja ihmisveren vainun saatuaan
kuin hurtat riistaansa he ajelee.

Vain pyssy, pistin lukee lakiaan,
kun vainolainen maassa vallitsee.
Jo paimenetkin pelkää laumojaan,
vuoks' oman päänsä säikkyin kalpenee.

Ja hurtilleen he hallitusta laatii,
maan, kansan valtakirjaa sille vaatii
ja siveästi sinettejä pyytää..

Oh, Suomen kamaraa vain katsokaatte!
Sinetit punaiset te sieltä saatte:
yö sinne suomalaista verta hyytää!
(19.XI.17.)
VASTAVIRTAAN (Hieman vaillinainen)

Vastavirtaan nousee lohen suku.

Aallon urho, terässuomupuku,
meren kehdon keinunnasta läksi
vihreilt' ulapoilta Pohjaa kohti,
oma luonto, lohen luonto johti
ylemmäksi, yhä ylemmäksi,
missä vedet hopein hohtelee,
päiväksi miss' yökin vaalenee,
kevään puhaltaissa yli maan,
valon palatessa pohjolaan.

Kohti suita virtain vihiseväin
vetten urho rientää valkokeväin,
niinkuin miekka aaltoin läpi viiltää,
evät kuultaa, suomut kirkkaat kiiltää.
Poukamassa lepää lyhven hetken,
kuhinassa meren karjan muun,
tuntee tuoreet vedet virransuun,
jättää parven, aLkaa kesäretken.

Kohti tulvaa tulisinta, tuonne,
miss' on vahvin vastavirran juonne!
Missä vaahto kuohuu kuumimmin,
poreet kuplii, pyörteet nousee, vaipuu,
missä toiset myötävirtaan taipuu,
- sinne lohen luonto alttihin!
Vastamäkeen, tummaa tulvaa vastaan,
turvana yks tunto ainoastaan:
tummain tulvavetten vläpuolla
vedet kimaltavat kirkkahinnaan,
vihisevät virrat hopeisinnaan
kymen latvoill', ylämailla tuolla,
yö kuin päivä siell' on seesteinen,
pohjahiekka - - - - -

Ylemmäksi, yhä ylemmäksi!
Virran mukaan taipuu kaikki muut:
putoo koskist' alas suuret puut,
rantaa rauhallista lähemmäksi
painuu parvet siikain, salakkain,
- vastavirtaan nousee lohi vain.
Kohoo kosket uupumatta evän,
näkee eessään vuolteen selkenevän,
virran yllä valon uuden huomaa,
tuoksutuulahdusta, kesän tuomaa,
tuntee, suvantoja uidessaan,
näkee suven saavan Pohjolaan,
tuntee ilmain rannat ihanammat,
avaramman taivaan aaltoin yllä,
ripein evin, pyrstön pyyhkäisyllä,
solmuvälit tekee nopeammat,
tiensä aina varmemmaksi tietäin,
kutsun kuullen yhä lähempää,
- - - - tuntein aina vähempää,
iloll' uoman uudet nousut sietäin.

- Eikä lepää koskein urho ennen
kuin on suven laulavimman mennen
ennättänyt syksyyn, tähtiöihin,
jälleen päässyt vesiin vihreöihin,
turviin tunturien hiljaisuuden,
alle syksyn suuren avaruuden,
kuin on täyttänyt hän luomislain,
kevään käskyn, rakkauden vaiston,
voittanut on miehuutensa taiston,
ja on enää eessä talvi vain.

Silloin senkin luonto lepoon taipuu,
myötävirtaan lohikin jo vaipuu,
- - - - - koskiin alempiin,
meren kehtoon, vesiin yhteisiin,
kuin ei koskaan luonto sieltä pois
vastavirtaan sitä vienyt ois!
TULIKASTE
(Omistetaan maanpuhdistuskaarteillemme)

Tulikastetta vailla on vapautemme.
Vaan kohta, kohtahan enää ei!
Tulikastetta vailla on vapautemme,
- päin tulta jo tuiskivat askelemme,
tien ankaran auki me lakaisemme,
nyt Horna hoitonsa maasta vei!

Kun Suomen mies on syttynyt vihaan,
mikä sammuttaa sitä liekkiä vois!
Nyt Suomen mies on syttynyt vihaan:
tuli horna ja herja jo omaan pihaan!
Nyt pieni leikkaus omaan lihaan,
pois paise ruumiista, syöpä pois!

Es'isät nyt elävät pojissansa,
vuossadat jo nousivat rintamaan!
Isät harmaat nuortuivat pojissansa
ja tuntee juurensa nuori kansa,
tulikastetta kohti kun vapauttansa
se kiidättää yli tuiman maan!

LAPSIA. (1895) KOKOELMA NOVELLEJA LASTEN PARISTA.
HÄIRITTY JOULUILO

Pikku Jaakolle oli tulossa hauska joulu. Hänellä oli äidille joululahja. Arvokas lahja, joka oli riemastuttava äidin.

Se oli pantu puodissa sievään paperilaatikkoon, niin että jo ulkoapäinkin näytti lahja arvokkaalle. Mitä oli sisarien lahjat tämän suhteen? Kaikki yhteensäkin? Ilmanaikojaan vain!

Hän oli nähnyt kaikki heidän lahjansa, joita heillä oli vanhemmilleen ja toisilleen. Tytöt olivat näytelleet ne moneenkin kertaan. Vaan hänen lahjaansa eivät tytöt tienneet! Hän oli päättänyt ettei näytä eikä virka mitään, on aivan niin kuin hänellä ei mitään lahjaa kenellekään olisikaan, että sitten kaikki oikein hämmästyvät, kun laatikko lentää ovesta.

Hän piirusti laatikon kanteen: ÄIDILLE. Mutta kun hän tapasi säilöstään kirjoituksineen ja postimerkkeineen vanhan kirjekuoren, minkä joskus oli kadulta löytänyt, hän kiinnitti sen laatikon kanteen. Mainiota! Nyt eivät tiedä suuntiakaan keneltä lahja on.

- Jos tietäisitte! meni hän sanomaan tytöille ihastuksissaan asiansa erinomaisesta onnistumisesta.

Tytöt koettivat arvailla, mutta eivät suuntiakaan osanneet. Niin vähäpätöisiä arvailivat, että oikein nauratti! Jaakosta tuntui houkuttelevalle sanoa, että näkisi heti, kun tytöt hämmästyvät.

- Olen sika, jos sanon! ehätti Jaakko vakuuttamaan, kun tytöt alkoivat kiihkeämmin pyydellä. Kunniasanansa annettuaan oli hän varma itsestään, ja salaisuutensa oli kuin lukon takana.

Tytöt vain kiihtyivät, mitä päättävämpi Jaakko näytti olevan. Ja Esteri - vanhin heistä kaikista - otti Jaakon lujille, kun sattuivat kahdenkesken. Hän pyysi niin, niin hartaasti: Jaakko rakas! rakas Jaakko! Ja hän lupasi kaikkia, lupasi sanoa ja näyttää jo edeltäpäin, mitä hänellä on Jaakolle, ja olisi luvannut vaikka silmän päästään, jos Jaakko olisi näyttänyt tahi sanonutkaan lahjansa. Lopuksi Esteri suuttui ja uhitteli: älä huoli, Jaakko! Eevalle kuvaili sitte Esteri, miten kaunista on, kun lapset toisilleen uskovat, mitä heillä on vanhemmilleen, ja kiitteli Kitelän Iivaria, joka oli näyttänyt sisarilleen lahjansa.

Jaakko nauroi halveksivasti:

- Pahanen kalalauta, näyttipä tuonkin tahi oli näyttämättä.

- Sinulla ei ole senkään veroista! sanoi Esteri.

Jaakko oli kiihtyä. Turkanen, jos hän näyttäisi, niin Esteri lentäisi selälleen! Tytöt yltyivät ihan haltioihinsa. He pyysivät ja rukoilivat.

- En sano! hän innostuksissaan vastasi tyttöjen pyyntöihin. - Sitte vasta, kun laatikko ovesta lentää, huudan minä että ne ovat sakset!

Jaakolle oli ihan käsittämätöntä, mitä Esteri pyrskähti nauramaan. Eevakin rupesi nauramaan aivan kuin yht'äkkiä olisi jotakin hassua huomannut.

- Hullujako nuo ovat!

Samassa tuli äiti sisään. Esteri äidille selittämään:

- Jaakko ei sano kenellekään, mitä hänellä on äidille jouluksi, vasta sitte kun laatikko ovesta lentää, huutaa hän, että sakset ne ovat.

Jaakko seisoi silmänräpäyksen ajan tyhmistyneenä. Sitte äkkiä singahti kuin poukka Esterin eteen ja tämä samassa oli lattialla pitkällään.

- Jaakko! ehti äiti tuskin siihen sanoa, kun jo Esterin laatikko piirongista oli lattialla ja tavarat huiskin haiskin ympäri huonetta, niin että seinillä ripisi. Sen tehtyään yritti hän kamariin, missä Esterin joululahjat olivat pienessä vasussa, sirottaakseen nekin. Mutta äidin ohi mennessä tarttui hän äidin käteen kuin Absalom puun oksaan. Hän tempausi irti ja potkasi kumoon joulukuusen, joka jo oli tuotu sisään ja seisoi keskilattialla. Se oli kostoksi äidille! Eeva siitä suuttui enimmän ja, kun ei muuta voinut, kiusottavalla äänellä sanoi Jaakolle:

- Sen saksi-Jaakko!

Se oli tulta tappuroihin. Onneksi oli Eeva esteitten takana ja tarpeeksi kaukana. Eevan nukke sai koston kärsiä. Sen vinhautti Jaakko lentämään yli huoneen uunin kylkeä vasten, että kaula poikki. Mutta tämä kaikki oli Jaakosta kevyttä. Voima kuohui ja aivan kuin puski häntä tarttumaan johonkin raskaaseen, mikä liikutellessa ryskäisi ja jymähtelisi. Hänellä tuntui olevan voimaa ja halua kaataa pöytä ja vaikka koko tuo piironki tuolla. Hän viskasi muutaman tuolin kumoon - ja siihen halu raukesi. Hän syöksyi ulos ja purskahti itkemään.

Hän ei mene sisään koko iltana. Olkoot ja antakoot lahjansa. Ei heillä kuitenkaan ole niin hauska, kuin olisi ollut! Eikä äiti saa uusia saksia: Saa pitää ne vanhat saksikulunsa, joita aina tuskittelee ja joilla kesällä matonkuteita leikatessaan sai niin pahan rakon peukalohankaseen, että koko käsi turposi ja lääkärin piti leikata kättä. Mitä sanoisivat äiti ja Esteri ja Eeva, jos äidin käsi nytkin kipeytyisi? Eiköhän tulisi hätä niinkuin kesälläkin.

Mutta Jaakolle itselleen tuli samalainen hätä kuin kesällä, jolloin hän alkoi kerätä rahoja uudet sakset ostaakseen.

Hän meni sisään. Joulukuusi oli pystössä ja tuoli oli paikoillaan. Ei ollut muita kuin Esteri huoneessa. Hän oli koonnut tavaransa eikä näyttänyt olevan tietävinäänkään Jaakosta. Vihassa päätti Jaakko hänen olevan. Sitte tuli kyökistä Eevakin itkusilmin, toisessa kädessä päätön nukke ja toisessa pää. Jaakko meni heti Eevaa lepyttämään, koettaen selittää, miten nuken saattaa korjata. Ja hän lupasi Eevalle näyttää lahjansa, kutsuen Eevan kamariin.

Eeva unohutti surunsa ja ihastui heti laatikkoon. Sakset olivat kauniit hänestä, vaan varsinkin laatikko. Jaakko lupasi Eevalle laatikon, sitte kun on äiti saanut saksensa. Jaakko näytti ja selitti, että hän oli pannut kirjekuoren siihen, että luultaisiin laatikon ja saksien tulleen postissa Amerikasta. Eevasta se oli erinomaista ja niin mukavaa.

- Kuule, Jaakko! Ei sanota kenellekään! Sanotaan Esterille, että ei sinulla olekaan sakset, vaan muuta.

Eeva sai Jaakon innostumaan. Ja kun hän sanoi Esterille, niinkuin Eeva oli neuvonut, että hänellä ei olekaan sakset, vaan muuta, jolloin Eeva tekeytyi sen näköiseksi, että se muu on hyvin erinomaista, niin Jaakko aivan uskoi, että Esteri niin luulee, varsinkin kun Esteri alkoi Eevalta kysellä, kun tämä näytti niin hyvillään ja salaperäinen olevan.

Melkein entisellään oli Jaakon asia ja alkoi taas jännittää. Hän ei tahtonut malttaa odottaa iltaa ja lahjojen aikaa. Heti kun joulukuusi oli sytytetty, meni hän ulos lahja kainalossa hyvin salaa, mutta viskattuaan sen, tuli hän heti itse jälestä uteliaana näkemään ja kuulemaan.

Esteri otti lahjapaketin lattiasta ihastuneena, kun oli niin sievä laatikko. Hän luki kirjekuoresta: "Korkeasti Kunnioitettava Herra Pastori Hieronymus Räyhä - - -"

- Ei se ole tänne! ehti jo äiti sanoa, mutta Eeva väitti, että on se! Ja selitti, että siinä on kannessa oikea kirjoitus: äidille, mutta kirjekuori on vain sitä varten pantu, että sakset ovat tulleet postissa Amerikasta.

Esteri purskahti taas nauramaan ja Jaakko pujahti kamariin pimeimpään loukkoon. Hän häpesi niin, että itki. Vaikka kuuli äidin ihastelevan saksia, niin ei se mieltä parantanut. Hän toivoi, että Esteri sairastuisi ja kuolisi!

Sitä hän mielessään hautoi eikä häntä saatu koko iltana loukosta, ei hyvällä ei pahalla. Tälle maailmalle tietämättömänä nukuksissa hän sieltä vihdoin kannettiin sänkyynsä.
MAHTISANA

Ei ollutkaan hauska sunnuntai, kuten tavallisesti. Isä ja äiti eivät olleet päivälliseltä asti ainoatakaan sanaa vaihtaneet. Lapsetkin, Maija ja Iikka, olivat hiljaa olleet. He istuivat erillään, Iikka tuolilla sohvan päässä, mihin näki ikkunasta kuun, Maija ikkunan ääressä ja katseli kadulle, missä liikkui lapsia suksilla ja kelkoilla. He eivät olleet rohenneet ääntää edes kuiskaamalla sen vertaa, että olisivat ulospääsöä pyytäneet. Niin hiljaista oli ollut koko tämän sunnuntain iltapuhde, että kun äiti äänsi, kehottaen lapsia ulos menemään, jokainen melkein vavahti.

Sanaa lausumatta he lähtivät, Maija oikein hiljaa hiipien. Kartanollakin puhui vielä kuiskaten neuvotellessaan Iikan kanssa, mihin mäkeen lähtisivät. Ei ollut oikeastaan halua mihinkään. Mutta kun tulivat kadulle ja joka taholta kuului lasten iloista huutoa, niin virkistyi mieli. Maija istutti Iikan kelkkaan ja läksi juoksujalassa vetämään. Ikävä mieliala aivan kuin lohkeili paloina ja polkeutui jalkoihin.

Muutamalla kadulla oli suuri poikalauma kadun kulmassa. Sitä päätettiin poiketa näkemässä, mitä siellä oli tekeillä.

Oli kilpajuoksu. Topin poikain toimeenpanema. Juostiin risteyksen ympäri ja palkintona oli maksuton ilta Topin poikain kelkkamäessä. Teliinin Ville oli voittanut tähän asti, kaikki kolme kertaa, jotka oli juostu. Kolme maksutonta iltaa oli hänellä Topin mäessä. Mutta niistä hän ei välittänyt, vaan ainoastaan kunniasta! Kolmannella kerralla oli hän voittanut Topin Kallen, joka kunnian vuoksi oli koettanut. Nyt ei ollut ketään, joka uskalsi lähteä kilpailuun!

Ville kehui itseään ja komeili. Hän selitti Maijallekin voittonsa, raukoitteli häviölle jääneitä kilpailijoitaan ja vielä enemmän toisia, jotka eivät olleet uskaltaneet koettaakaan. Ja itseään ylisti. Hän oli poikaa!

Mutta se oli hänelle liian pieni arvonimi, se oli niin tavallinen, kerrassaan mitätön. Hän tekaisi itse uuden mahtisanan:

- Minä olen stiiknafuulia!

Stiiknafuulia? Pojat hämmästyivät. Kukaan ei tiennyt, mitä kieltä se oli ja mitä se merkitsi. Mutta mahtavalta se kuului. Jos Ville olisi sanonut, että hän oli paras koko kaupungissa, niin olisi voitu väittää vastaan ja kumota Villen väite. Mutta mitä kykeni kukaan panemaan tuollaista sanaa vastaan, jota ei oltu koskaan kuultu. Ville huomasi, että jokaisella meni suu umpeen, ja entistä ylpeämpänä pyörähti hän poikajoukossa, pää pystyssä ja rinta kohona lausui toistamiseen:

- Stiiknafuulia!

Hän lausui sen sillä äänellä, kuin olisi ollut se kaikkein korkeinta, mitä voi ajatella ja mitä ei millään muulla sanalla voi lausua. Semmoiselta se toisistakin tuntui.

Vaan Maija ei kuunnellut Villen kerskumisia, tuskin huomasi ollenkaan. Hän ajatteli, että jos hänkin saisi juosta kilpaa, voittaisi ja saisi laskea Topin mäestä! Topin mäki oli korkeampi kuin muut. Ja se oli ollut Maijan ainainen halu ja toivo, että joskus saisi siitä laskea. Olivat Iikan kanssa pyytäneet jonkun kerran äidiltä rahaa - 5 penniä, mikä oli maksu kahdelta illalta - vaan äiti ei ollut antanut. Ja kun Maija oli kuullut, että Topin pojat olivat antaneet Kurolan Eetun laskea aina ilmaiseksi, kun Eetu oli laskenut seisaallaan, niin oli Maijakin sitä varten harjoitellut muista mäistä laskemaan seisaallaan. Vaan ei ollut koskaan viitsinyt Topin pojilta kysyä. Ja nytkin ujostutti kysyä, saako hänkin juosta, ujostutti se, kun hän oli tyttö. Villelle luuli hän kestävänsä juoksussa, sillä viime kesänä oli hän kerran juossut hänen kanssaan. Ville kun oli tullut heitä tyttöjä vastaan maantiellä ja ilkeyksillään muutamalta kaatanut marja-astian, niin oli hän lähtenyt Villeä ajamaan. Melkein kilometrin olivat juosseet, mutta lopultakin oli hän saanut Villen kiinni. Turkanen, kun halutti koettaa! Ajatella, että voittaisi ja saisi laskea Topin mäestä! Kuin varkain tuli Maijan suusta:

- Saanko minäkin juosta kilpaa?

- Ei tammoja! oli Ville heti vastaamassa.

Mutta Topin Kalle lupasi ja toiset pojat olivat siitä mielissään. Kaikissa paloi toivo, että Ville voitettaisiin, vaikka ei Maijaan osattukaan luottaa.

Maija tempasi päällysvaatteen yltään, silmäsi kengänrihmojaan, olivatko kiinni, ja asettui rohkeasti Villen kanssa rinnan. Topin Kalle luki: yks kaks kolme!

Pojat remahtivat nauramaan. Maijan juoksu näytti niin hullunkuriselle Villen rinnalla. Mutta kun Maija pysyi rinnalla ensimäiseen kadunkulmaan saakka, josta kilpilijat kääntyivät toiselle kadulle, niin muuttui poikain nauru toivon iloksi. Uteliaina rupesivat odottamaan kilpailijoita sillä aikaa, kun olivat näkymättömissä. Tunnustettiin, että Maija on poikaa! Vaikka ei voittaisikaan. Ja sillä koetettiin kuin himmentää Villen arvoa, niin että ei voisi kehua olevansa stiiknafuulia.

Kilpailijat tulivat taas näkyviin. Ensin tuli Ville, joka pyörähti vikkelästi nurkan ympäri, vaan samassa tuli Maijakin kuin pyssyn suusta. Hän tavoitti, minkä käänteessä oli jäänyt jälkeen, niin että yhtä aikaa tulivat perille.

Alettiin huutaa, että Ville ei ole voittanut! Ja siitä oli ilo, sillä Ville ei voinutkaan olla nyt stiiknafuulia! Ville intti, että hän oli 5 sentimetriä edellä. Se kun synnytti jyrkän vastustuksen poikalaumassa, niin Ville peruutti vähän ja vakuutti olleensa justiin 4 sentimetriä Maijasta edellä. Ei millimetriäkään myöntänyt poikalauma, ja kun muutamat alkoivat arvella, että Maija oli edellä, niin suostui Ville siihen, että yhtä aikaa olivat. Hän rupesi heti syyttämään kenkiään, että kun ovat uudet, niin ovat jäykät juosta. Joku tiesi, että Ville oli saanut nuo kengät jo syksyllä.

- Syksyllä? sanoi Ville puoliksi kysyvästi, puoleksi matkivasti poikaa.

- Syksyllä! vakuutti toinen.

- Etkö muista? Nuo kengät oli ensi kertaa sinulla, kun putosit Tirilän kaivoon. Sinä itkit, kun pelkäsit, mitä kotonasi sanotaan, kun uudet saappaasi kastuivat, ja mentiin Pyhtiselle niitä kuivaamaan.

Ville ei voinut kumota asiaa, mutta selitti, että hän ei ole saappaita pitänyt sittemmin muulloin kuin joulun aattoiltana ja nyt. Sitä ei uskottu, ja kun ruvettiin miehissä tarkastamaan, niin tultiin siihen huomioon, ettei niissä ollut enää uutuuden kankeus haittana vaan olivat niin taipuisat, että toisesta pääsivät varpaatkin näkyviin.

Seottaakseen koko jutun kengistä, kun pojat olivat saaneet ivan aihetta pahasti, rupesi Ville kovalla äänellä kehumaan, että jos vain avojaloin juostaisiin, niin hän voittaisi Maijan. Maijasta ei olisi yrittääkään, vaan olisi sama kuin juoksisi toisaalle päin!

Mutta siihen oli Maija jo avojaloin ja tuupattuaan kengät ja sukat Topin Kallen käteen seisoi hän vaatimassa Villeä koetukseen. Ville jänistämään. Syyksi teki, että oli liian pakkanen avojaloin juosta. Silloin alkoi kuulua ääniä, että Maija on stiiknafuulia, koska Ville ei uskalla yrittää enää. Yht'äkkiä Ville alkoi riisua kiireellä kenkiään. Hänen oli pistänyt päähän salainen tuuma, että syrjäkadulla, kun ovat toisten näkyvistä, hän tuuppaa Maijan kumoon.

Asettuessaan Maijan viereen hän löi rintaansa ja lausui:

"Stiiknafuulia!" Ja hän sai poikain hyvän toivon Maijan voitosta horjumaan. Se meni luihin ja ytimiin tuo sana! He katuivat, että olivat yllyttäneet uuteen kilpailuun.

Jo näkyvissä ollessa silpasi Maija edelle. Sitä riemua, mikä syntyi poikajoukossa! Jotkut maltittomimmat jo mainitsivat stiiknafuuliaa Maijan kunniaksi. Ja kun kilpailijat tulivat perille, Maija melkoista edellä, huusi poikalauma, että kadut kaikuivat:

- Stiiknafuulia! Stiiknafuulia...

Villen mieltä karvasteli. Noin hyvä sana ja hänen omasta suustaan toisen kunniaksi!

Hän rupesi hyvin toimessa selittämään pojille, että stiiknafuulia ei ole mitään kieltä, ei venäjää eikä ameriikkaa! Ja koettaen nauraa halveksivasti sanoi hän, että stiiknafuulia ei merkitse mitään. Mutta hänen selityksensä ja vakuutuksensa olivat kerrassaan turhia. Stiiknafuulian ei tarvinnut olla mitään kieltä, mutta se nyt merkitsi jotain ja merkitsi paljon! Eikä Ville voinut itseäänkään vakuuttaa. Tuo sana vihloi hänen korviaan ja kaiveli sydäntä, kun hän kinoksessa äänetönnä ja allapäin kenki, poikain hokiessa stiiknafuuliaa.

Maijaa, joka istui kelkassa, kenki Topin Kalle hellin käsin ja rakkain mielin. Kun vielä Kalle lupasi hänen ja Iikan laskea kelkkamäestä kahtena iltana, sai Maija rohkeutta kysyäkseen, saako laskea vielä kolmantenakin, jos laskee siitä kerran seisaallaan.

Kysymys herätti hämmästystä ja ihastusta poikajoukossa. Topin mäestä ei uskaltanut seisaallaan laskea kuin Kurolan Eetu. Muutamissa oli herännyt jo täysi luottamus Maijaan kaikessa ja he kehuivat etukäteen, että Maija laskee, mutta toiset epäilivät. Kaikki halusivat nähdä yritystä. Koko poikalauma seurasi senvuoksi Maijaa, joka Iikan kanssa oli istutettu kelkkaan, ja poikia vetämään, minkä kilvalla ja pienellä riidallakin kelkan jutkoon mahtui.

Suurella melulla tuotiin hän Topin kartanolle. Ja sitte syntyi hiljaisuus, kun hän nousi mäelle. Arvelematta heittäysi hän mäkeen, seisoi tanakasti, mutta alaliepeessä kaatui ja luisti pitkän matkaa selällään. Teliinin Ville nauraa hohotti niin suuresti, että kartano raikui. Kaikki muut olivat hiljaa. Maija oli uskaltanut, ja se jo oli kunniakasta heistä. Sydämestään he olisivat suoneet hänen onnistuvan. Kun Maija juoksi uudestaan mäelle ja teki toisen yrityksen, niin seisoivat katsojat joka jäsen jännitettynä aivan kuin tukeakseen häntä ja jokaista pelotti, että Ville saa taas nauraa. Riemulla, kiihkeällä innostuksella huudettiin sitte:

- Stiiknafuulia! Stiiknafuulia!...

Vähän kuin häpeissään puikkelehti Maija joukon läpi, jossa jo oli tyttöjäkin. Hän istahti ujostellen toimettomana kelkkaan, jota Iikka piteli. Mutta iloissaan hän oli. Ja iloisemmaksi tuli, kun Topin Kalle lupasi Maijan ja Iikan laskea milloin vain haluavat.

Iikalla oli ollut yhtämittaa suu auki kadulla ja täällä. Ja nyt se venyi vielä enemmän ammolleen ja silmät pyöristyivät renkaiksi, kun tuollainen lupa annettiin. Kaikki oli ollut ja oli niin ihmeellistä. Koko ilta sitte, minkä hän sai laskea päätä huimaavasta mäestä, oli kuin satua. Hän oli ihastuksissaan yli äyräittensä, kun hän kotia mennessä kelkassa istuessaan ajatteli kaikkea muuta ja sitä varsinkin, että saa laskea Topin mäestä taas huomenna ja ylihuomenna ja vielä sittenkin, milloin vain haluaa. Se oli jotakin, mitä kannatti kertoa kotona! Ei rahaa tarvittu, Maija oli niin laittanut. Maija hänestä ei ollut enää oikea Maija, vaan hyvin erinomainen: stiiknafuulia. Mitä isä ja äiti sanovat, kun saavat kuulla, että Maija on se!

Maija kulki allapäin. Mieli oli kotia päin lähtiessä painunut. Kotona tuntui olevan niin hiljaista. Ja sen rinnalla kaikki iloinen pauhu ja melu, mikä vielä aivan kuin korvissa soi, tuntui pahalle. Hän tuli levottomaksi. Kotikartanolle tultua, kun näki ikkunasta valon, välähti mieleen kuin iloista toivoa, vaan mielessään hän näki isän ja äidin olevan äänettömiä ja vakavia, ja se painoi mielen heti alas. Hän toimitti kelkan korjuuseen hyvin hiljaa, nousi portaita melkein varpaillaan, hilliten Iikkaa, joka toimessaan kompuroi kolisten.

Kun he tulivat sisään, makaili isä sohvalla ja äiti istui kiikkutuolissa kattolampun alla joku kirja kädessä. Äiti katsoi pitkään heitä, nousi seisomaan, katsoi, heilutti päätään ja vihelsi.

- Tämä on Iikka, luullakseni, sanoi äiti viimein. - Mutta sinä? viittasi hän Maijaa.

Maija seisoi ääneti ja koetti katsella itseään ikäänkuin nähdäkseen, että mikä estää, ettei hän ole Maija.

Hän oli lumessa yltäpäältä, sukat kasassa, kengät auki rihmoista, huivi päässä takaraivolla ja tukka hapsotti kamalasti, kun se oli hiestyessä kastunut ja sitte käynyt jäänkuuraan. Toisessa poskessa oli pitkä verinaarmu, ja hame oli halki.

- Kuka sinä olet?

Iikka yritti jotakin sanomaan, mutta Maija ehti vastaamaan, että hän on Maija.

- Vai Maija! Sittepä saat, minkä olet ansainnut.

Maija ei ehtinyt vielä oikein selville päästä, kun äiti oli jo uudestaan hänen edessään vitsakimppu kädessä.

- Äiti! huudahti Iikka niin, että äiti ällistyi häntä katsomaan. Isäkin, joka oli partaansa nauranut Maijan näölle, unehtui uteliaana odottamaan, mitä Iikalla oli sanottavaa.

Oikein osottaen kädellä, missä oli onnettoman näköiseksi jäätynyt vanttu, lausui Iikka sillä äänellä kuin olisi tarkoittanut, että äiti, äiti, elä satuta kättäsi:

- Stiiknafuulia!

- Mitä? kysyi äiti otsa rypyssä ja kummastuksen äänellä.

Selittävämmin, mutta samalla kuin ihmetellen, kun äiti ei jo kerralla ymmärrä, vakuutti Iikka:

- Oikea stiiknafuulia!

Äiti pyörähti selin ja hänen hartiansa hytkyivät. Koetettuaan tekeytyä vakavaksi kääntyi hän ja sanoi:

- Tosiaankin oikea stiiknafuulia! Ja sinä Iikka toinen hyvä!... Isä, joka oli pidättänyt nauruaan, että vedet silmistä sirusi, purskahti ääneen nauramaan. Äiti meni isän luo ja piiskoillaan muka uhaten sanoi:

- Sinä myös muuan stiiknafuulia!

- Ja sinä stiiknafuuliain stiiknafuulia! sanoi isä vetäessään äidin piiskoineen päivineen viereensä istumaan.

Maija unohti itsensä ja katseli isää ja äitiä hymysuin. Hänestä oli nyt niin hyvä, että oli kuin itku ja nauru tulossa. Mutta Iikka katsoi suu auki Maijaa, tyhmistyneenä aivan kuin kaikki olisi käynyt yli ymmärryksen. Viimein hän sanoi tosissaan isälle ja äidille:

- Ei ole kuin yksi stiiknafuulia!

VALEHTELIJOITA?

Hanna ja Lyyli olivat hyvin toimessa.

Eilen oli nimittäin heidän serkkunsa Olga käynyt näyttämässä uutta päällystakkiaan ja oli selittänyt, että kun hän oli käynyt kaupungilla äitinsä asialla, niin olivat kaikki ihmiset katsoneet häntä. Varsinkin herrasväki. Hänellä kun oli kevättakki, jota ei ole kuin herrasväen ja muutamien rikkaitten lapsilla! Olga oli mielestään vähän niinkuin herrasväen lapsi ja niin se tuntui hänen serkuistaankin.

He ihastuksella ihmettelivät Olgaa. Olivat menneet portille katsomaan hänen jälkeensä. Olgalla hameen helmat hemsahtelivat niin sievästi!

Voi, voi jos heilläkin olisi kevättakit! Vaan kun ei ollut kuin pitkät nutut, niin että ei hameen helmat näkyneetkään eivätkä päässeet heilumaan.

- Jos Jumala sallisi löytää kadulta seitsemänkymmentäviisi penniä, niin ostettaisiin mekin kevättakit! sanoi Lyyli.

Mutta Hanna selitti, ettei niin vähällä saa, vaan pitäisi olla paljon enemmän kuin markka.

- Jos Jumala sallisi löytää sataviisikymmenen markkaa! toivoi heti Lyyli. Ja sisään mennessä kulki hän kumarassa ja katseli tarkkaan aivan kuin neulaa etsien.

Maata pannessaan illalla hän oli rukoillut, että Jumala pudottaisi sen rahan heidän portaittensa eteen, josta hän sen löytäisi aamulla. Heti herättyään oli hän käynyt katsomassa, oli penkonut multaa ja kaivanut kuoppiakin, ja oli vihassa, kun ei löytänyt. Olihan ennenkin semmoista tapahtunut, että vaikka kuin oli rukoillut, niin ei ollut saanut, vaan ei hänellä ollut mitään haluttanutkaan niin hartaasti kuin kevättakkia. Hän melkein itki.

Mutta päivemmällä, kun äiti oli mennyt johonkin asialleen, että olivat kahden kotona, otti Hanna äidin punaisen röijyn, jota äiti piti kotosalla työssään, ja koetti sitä, eikö se sopisi kevättakiksi. Hän kulki huoneessa ja heilutti ruumistaan, että hameen helmat hemsahtelivat.

Lyyli ihastui äärettömästi, ja alkoi pahoa, kun ei hänellekin ollut röijyä.

Hanna haki vintistä äidin mustan pyhäröijyn ja antoi punaisen Lyylille. Ja sitte koettivat yhdessä kävellä ja olla. Lyylikin osasi heiluttaa hyvästi hameitaan, kun Hanna vähän opetti. Heistä molemmista oli hauskaa, varsinkin Lyylistä.

- Näitä kaikki luulevat oikeiksi kevättakeiksi, eikö luullakin? kysyi Hanna.

Lyyli vakuutti. Ja hänestä ne olivatkin aivan oikeat. Hihatkin, jotka olivat niin pitkät, että riippuivat polvissa, kun kädet olivat suorina, ja puolitiestä retkottivat kuin tyhjät pussit, kun koukisti käsiä, olivat Lyylin mielestä vain komeat, ja niin piti aivan oikeissa kevättakeissa olla. Heillä oli paremmat ja kauniimmat kevättakit kuin Olgalla!

Siitä olivat he nyt niin toimessa. Ja he lähtivät kaupungille kävelemään.

Kaikkia ihmisiä he katsoivat, että huomaavatko. Ja kun joku heihin katsoi, niin he olivat hyvillään ja heiluttivat hameitaan vielä enemmän. Kun tuli joku rouva tai herrasneiti vastaan, niin he katsoivat hymyillen heihin. Ja sivu mentyä päättelivät, että kyllä ne luulivat heitä rikkaiksi. Talonpoikaisten sivu menivät he sitte arvokkaina, siinä varmassa luulossa, että ovat herrasväkeä!

Muutamalla kadulla he näkivät tätinsä menevän edellään. He kiersivät toista katua vastaan. Lyyli arveli, että saapa nähdä, tunteeko täti! Ja tätiä vastaan tullessa Hanna hymyili, vaan Lyyli oli vakava ja arvokas.

- Mistä te tulette? kysyi täti ihmettelevän näköisenä.

- Äidin asialta! vastata näpsäytti Lyyli, vakuutettuna, että se kuului asiaan, kun Olgakin oli ollut äitinsä asialla.

- Mitä ryysyjä teillä on päällänne!

- Nämä ovat uudet kevättakit! vastasi Lyyli varmasti ja vähän kiukkuisesti, kun täti oli ryysyiksi sanonut. Ja alkoi selittää:

- Me olemme juuri tänä päivänä nämä saaneet. Äiti on vaatteen ostanut Sunilan puodista ja Juustisen Josefiina on nämä tehnyt. Ja Josefiinalla on ollut niin hirveän kiire, kun on kaikille herrasväen lapsille tehty uudet kevättakit. Meille Josefiina teki ennemmin kuin sotakomisariuksen lapsille, kun Josefiina on meidän kummi.

Täti kuunteli niin ihmeissään, ettei tiennyt mitä ajatella. Olisi ihan voinut uskoa kaikki todeksi, jos olisi ollut umpisokea, ettei olisi nähnyt heillä olevan äitinsä röijyt! Ja niin vakavana ja vähintäkään arastelematta Lyyli valehteli vasten silmiä. Ja vielä Josefiina muka heille ennemmin tehnyt kuin muille, kun oli heidän kumminsa!

- Eihän Josefiina ole teidän kummi.

- Onhan hän Olgan kummi.

- Mutta ei teidän!

- Niin, mutta Josefiina tykkää meistä aivan kuin olisi meidän kummi, selitti Lyyli hämäilemättä.

- Eihän nuo ole kevättakit, äitinne röijythän teillä on!

- Eei, vakuutti Lyyli. - Näissä on vain pitkät hihat, kun se on uutta muotia. Kaikki herrasväki on katsellut näitä, ja muuan rouva kysyi, paljonko nämä ovat maksaneet. Nämä ovat maksaneet satakymmenenviisi markkaa.

Täti olisi nauranut, jos ei olisi tuntunut niin kauhealta, kun tuommoinen pieni tytön nasta koetti valhetella hyvällä halulla siinäkin, missä taito puuttui. Hän ankarasti komensi tytöt menemään kotia ja aikoi itse tulla selittämään äidille heidän rumista kujeistaan.

Hanna ihmetteli Lyylille, että se oli soma tuo täti, kun ei uskonut! Mutta he eivät välittäneet tädistä eikä hänen käskystään, vaan menivät Olgan luo näyttämään kevättakkejaan.

Sinne mennessä huomasi Hanna, että Olga - joka oli suurempi heitä - olisi muka rouva ja he hänen tyttäriään ja mentäisiin johonkin.

Olga heti suostui heidän esitykseensä. Hän haki veljensä olkihatun, johon ommeltiin koreita tilkkuja ja nauhoja, paperikukkia ja mitä oli heidän mielestään sopivia koristuksia. Hannalle ja Lyylille käärittiin huivit hatuiksi. Ja niin he menivät uudestaan kaupungille.

Kaikki ihmiset heitä katsoivat ja hymyilivät heille, josta he olivat mielissään. He päättelivät, mitä kaikkea ihmiset ajattelevat, ja luulevat: ketähän nuo ovat? kukahan se on tuo rouva? jopa ovat sieviä! kukahan niille on tehnyt uudenmuotiset kevättakit?...

Niin tyytyväisinä ja niin toimessa tulivat he takaisin! Olga ei malttanut vielä kotia mennä, vaan tuli ensin serkkujensa luo, kun halutti vielä puhella itsestään, sillä hän mielestään oli erinomaisin heistä, hänellä kun oli oikea kevättakki, niin että hän oli aivan oikea rouva?

Hannan ja Lyylin täti oli jo tullut ennen heitä heidän kotiinsa ja selittänyt siellä äidille ja isällekin, joka nyt oli päivällisellä, minkälaisena hän oli tavannut tytöt kadulla ja miten Lyyli oli valehdellut. Äidistä oli tuntunut ihan uskomattomalle. Ja tätikin vakuutti, että jos hän ei olisi omin korvin kuullut Lyylin itsensä selittävän heidän kevättakeistaan, niin ei voisi uskoa. Täti päätti, ettei muuten ole mahdollista, kuin että Hanna on valeet istuttanut Lyyliin. Kaikessa tapauksessa oli kauheaa ja äiti päätti rangaista ankarasti.

Kun tytöt tulivat sisään, oli äidin vaikea säilyttää ankaraa mieltään ja muotoaan. Pyrki sulamaan kaikki nauruun. Hassumpaa maailmassa ei hän ollut vielä nähnyt.

Olga alkoi heti hyvin tosissaan ja kuin jotakin erinomaista asiaa selittää, että he olivat kulkeneet koko kaupungin, ja kaikki ovat luulleet häntä rouvaksi ja Hannaa ja Lyyliä hänen tyttärikseen.

- Johan vain on luultu! arveli äiti. - Tuommoisille varistenpeläteille ovat kaikki nauraneet!

Mutta ei kukaan ollut nauranut. Kaikki olivat vain hyvin ystävällisesti hymyilleet. Ja Lyyli selitti:

- Muuan rouva ja herra tulivat vastaan, niin nekin kysyivät toisiltaan meistä, että kukahan se on tuo kaunis rouva, jolla on niin sievät tytöt!

Olga jo alkoi kuin vähän epäillä kumppaneitaan, ja rupesi puolustamaan itseään, että hänellä kyllä on oikea kevättakki, Juustisen Josefiinan tekemä, joka tekee kaikille herrasväen lapsille...

- No, mitkä nämä ovat? kysyi äiti Hannalta ja Lyyliltä röijyjä.

Ja aivan kuin puhtainta totta vastasi Lyyli varmasti:

- Uudet kevättakit. Nämä ovat samallaista vaatetta kuin äidin röijyt, ja sen vuoksi tätikin luuli, että nämä ovat äidin röijyt, vaan ei nämä ole. Äiti kyllä saa näitä lainata, aina kun tarvitsee...

Äiti oli kuin neuvoton. Mutta isä sanoi hänelle ja tädille, että lapsilla ei ollut valetta, vaan vahva usko.
MARI VARKAISSA

Mari oli yksin kotona ja kahviastia oli pöydällä! Sitä oli varottu jäämästä käsille, kun Mari oli ollut ahnas paahdetuita kahvinpapuja syömään. Se näytti hänelle oikein himoksi käyneen, ja äiti oli häntä siitä kivenkovaan ja rangaistuksen uhalla kieltänyt. Häneltä oli kielletty kahvinjauhantakin ja se työ uskottu nuoremmalle sisarelle, Susannalle. Mutta tuon uhkakiellon julistettua ei hän saanut enää koota sirujakaan, joita jauhaissa pirskui myllystä. Kun yritti siihen, puhtaalla aikomuksella pannakseen sirut myllyn suppiloon, niin Susanna huusi ja pikku Jussi uskollisena kaikuna jälessä:

- Äitii! Mari jo ottaa!

Sirujen kerääminen tuli Jussin yksinomaiseksi oikeudeksi. Marin eivät suvainneet sormellakaan edes etäältäkään osottaa. Siitäkin äkäisellä tavalla kielsivät. Marilla ei ollut siihen sanomista mitään. Toisilla oli oikeus puolellaan. Koettihan vain lannistunutta mieltään kohottaa uhkamielisellä ajatuksella, että kun hän tulee suureksi ja käy rippikoulun, niin hän sitte jauhaa eikä anna toisten sirujakaan kerätä. Ja hän syö niin paljon kuin haluaa, kourallisen aina kerralla pistää suuhunsa!

Se ei kuitenkaan riittänyt lohduttamaan kuin siksi kertaa. Lyödyllä mielellä istui hän jo toiste Susannan jauhaessa ja nieleskeli ehtimiseen, kun kahvit myllyssä ratisivat.

Jos olisi saanut yhden pavun! Tahi yhden ainoan sirun! Sitte ei olisi eläissään tahtonut, ei isonakaan, ei juodakaan kahvia. Aika kuitenkin oli haihduttanut vähitellen halun. Ja siitä oli jo kauan. Oli aivan kuin uneuksiin joutunut koko asia. Mutta kun nyt hänen yksin ollessaan kahviastia oli pöydällä, jota ei ennen koskaan ollut tapahtunut, niin hän sen huomatessaan säpsähti. Ja heti ilahtui hän aivan kuin jotakin hyvää olisi tapahtunut. Oli niinkuin olisi muistunut mieleen jotakin viimekesäistä, hyvin, hyvin hauskaa. Hän tunsi suussa miellyttävän maun ja pureskeli aivan kuin jotakin ratuuttaakseen. Tuntui niin suloiselle ja hän oli melkein kuin huumauksissa.

- Mutta jos astia onkin tyhjä!

Pettymyksen viha sälähti mielessä. Kuin sen sysäämänä syöksähti hän pöydän luo ja repäisemällä kiskasi kannen auki.

Astia oli täpösen täynnä mustanruskeita kahvinpapuja. Hän riemastui, posket karahtivat kuumiksi. Hehkuvin silmin katseli hän astiaan valikoiden mielessään parhaita. Oli paljon oikein makeannäköisiä ja ne aivan kuin tarjottelivat itseään. Hän rupesi jo sormellaan muuatta tapailemaan, mutta luopui yrityksestään, pisti kannen kiinni vikkelästi, pani astian pöydälle ja meni kadunpuoleisesta ikkunasta katsomaan, näkyikö äitiä tahi Susannaa ja Jussia.

Palatessaan pöydän luo hiipi hän varpaillaan. Ja kannen aukasi hän hammasta hioen ja hyvin varovasti, aivan kuin kaikki olisi hyvin salaisesti ollut tehtävä. Hän ei joutanut valikoimaan ollenkaan, otti summassa, kuin olisi ollut hirveän kiire. Siinä kiireessä hän ei tahtonut saada kantta kiinni. Se aivan kuin riiteli vastaan, ja tuntui, että äiti on portilla tulossa. Hätäyksissään tuuppasi hän astian pöydälle avonaisena ja pyörähti sohvalle istumaan, toinen käsi kätkössä vyöliinan alla.

Sydän löi kiivaasti, oli kauhean kuuma ja läähötytti aivan kuin olisi juossut kovasti. Hän vahti oveen tuijottaen. Aivan kuin päätä huimasi pelko, että äiti astuu ovesta. Kun ei ovi pitkään aikaan liikkunut, tarkisti hän korvansa ja kuunteli henkeään pidättäen. Ei vähintäkään ääntä kuulunut porstuvasta eikä portailta. Hän rauhoittui vähän ja käväsi panemassa kannen kiinni. Tuntui helpommalle. Mutta kauhistutti vielä, kun ajatteli, että äiti olisi sattunut tulemaan, juuri kun hän oli kahviastialla ottamassa.

Mutta jos äiti olikin kamarissa tahi Sanna ja Jussi! Se oli mahdotonta, mutta häntä pelotti kuitenkin. Yht'äkkiä tuli mieleen, että siellä on joku vieras ihminen, aivan tuntematon. Hän sitä säpsähti ja kylmä karsi ruumista. Ei tahtonut uskaltaa mennä katsomaan, mutta oli kuin pakko mennä. Parilla hyppäyksellä seisoi hän kamarin kynnyksellä, ja kun tuli vakuutetuksi, että siellä ei ollut ketään, meni hän kamariin ja tarkasti pöydän ja sängyn alustan vielä kuin varmuudeksi.

Kamarissa tuntui mukavampi olla. Eihän kukaan voisi arvata hänen ottaneen, kun hän täällä oli kaukana koko kahviastiasta! Hän istahti sängynloukkoon, jossa hänellä oli nukkensa ja lelunsa. Oli muka siinä leikkimässä, jos joku tulisi. Ja nyt oli hän mielestään täyden turvan takana. Oli oikein hauska, ja hän nautti ajatuksestaan, että nyt saa maistaa. Hän nauraa hykersi mielessään ja puristi kouraansa, jossa kahvinpavut olivat, raskimatta ruveta vielä syömään. Mutta samassa hän muuttui vakavaksi ja kuin jollekin toiselle selittäen supatti hän hiljaa, että ei hän vasta ota, tämän kerran vain... Tämä yksi kerta ei haittaa... Jos veisi nyt takaisin, niin voisi äiti tulla, juuri kun hän on panemassa takaisin, ja äiti luulisi, että hän on ottanut! Hän avasi varovasti kouransa. Siinä oli kolme papua. Tuon verta, se ei haittaa! Mutta hyvin epävarmasti otti hän yhden pavun ja puraisi siitä puolen. Vähän aikaa makusteltuaan sylkäsi hän murut suustansa. Maistui pahalle, että puistatti.

Itkumielin katseli hän kämmenelleen. Siinä nyt hänen mielestään oli paljo. Miksi ottikin niin paljo? Miksi ei vienyt heti takaisin kaikkia? Nyt ei voinut niitä panna astiaan, kun oli tuo puolisko, siitä äiti heti huomaisi! Mihin hän ne nyt panee?

Hän voivotteli tuskissaan ja oli aivan neuvoton. Kun tulisi äiti, niin sanoisi hänelle kaikki. Siitä tunsi hän lohdutusta. Mutta kun kolahti ulkona joku, niin hän säikähti niin, että istui kuin jähmistyneenä. Sitte tuli tuskan palava ja hirveä hätä ajatellessa, että äiti on porstuassa tulossa. Hän sieppasi muutaman koreita papereitaan, kääräsi kahvinpavut siihen, pisti myttyrän uunin väliin ja istahti nopsasti entiselle paikalleen muka hyvin toimessa leikkimään.

Ei tullut ketään ja hän jäi nukke kädessä kuuntelemaan pörhöllä korvin. Yht'äkkiä viskasi hän nuken lattiaan, ryntäsi kauhistuneena etuhuoneeseen paiskaten lujasti oven jälkeensä kiinni.

Paperi uunin välissä oli ratissut!

Se oli kauheaa! Hän vapisi kuin haavan lehti ja kyyristyi sohvan nurkkaan vyöliina silmillä. Mielikuvitus oli aivan irrallaan. Tuntui, että kamarissa oli uunin tausta täynnä kahvia, ja että kahviastiassa ei ollut kuin vähän pohjalla. Kuvasti mieleen, että hyvin pienet olennot kantoivat kahviastiasta kamariin uunin taakse.

Hän kurkisti vyöliinan laidan alta. Näytti aivan kuin kahviastia pöydällä olisi liikkunut! Kamarin ovi oli kiinni, mutta tuntui kuin kamarissa olisi liikuttu ja tehty nukeille pahaa. Hän aivan odotti, että ovi aukiaa ja sieltä joku syöksyy etuhuoneeseen. Silmiään räpäyttämättä tuijotti hän kamarin oven lukkoon odottaen milloin se rapsahtaa. Kuin rukoillen toivoi hän äidin tulevaksi heti. Hän tunnustaa äidille kaikki. Ei koskaan, ei koskaan hän enää ota eikä tahdo, isonakaan, juodakaan kahvia!...

Kun kuului äidin ääni kartanolta, tuntui kuin unissa painajaisesta päästyä. Hän viskasi vyöliinan silmiltään. Kaikki mielikuvituksen luomat olivat kuin puhaltamalla menneet. Ei pelottanut ollenkaan.

- Mari täällä istuu kilttinä! sanoi hän äidille heti. Mutta hän oli näkevinään äidin katseesta, että äiti ei usko, vaikka sanoikin: vai niin. Hän punastui, kävi levottomaksi ja tapaili kätkemään käsiään vyöliinan alle aivan kuin niistä olisi jotakin näkynyt.

Äiti kysyi Susannaa ja Jussia, missä ovat, ja alkoi toimia tavallisuuden mukaan. Mari seurasi hänen liikkeitään tarkkaavalla katseella ja odotti joka silmänräpäys, milloin äiti ottaa kahviastian ja avaa sen.

Äiti kun meni kamariin, oli Mari aivan varma, että äiti kuulee paperin ratisevan! Hän meni jälessä tunnustaakseen kaikki. Kun äiti ei näyttänyt huomaavan täälläkään mitään, juolahti mieleen lohduttava ajatus, että hänen ei tarvitsekaan tunnustaa, kun ei kuitenkaan vasta ota...

Mutta pelko alkoi uudestaan vaivata, kun äiti palasi etuhuoneeseen. Se yltyi aina, kun äiti meni pöydän luona toimimaan. Ja kun äiti siitä poistui kahviastiaan koskematta, niin alkoi hän toivoa, että äiti menisi ja nostaisi huomaamattaan kahviastian kaappiin. Kun ei äiti sitä tehnyt, niin sanoi Mari yht'äkkiä mielistellen:

- Minä rupian, äiti, ihan aivan kiltiksi?

Äiti vastasi siihen jotakin, että se on mieluista hänen kuulla.

- Pankaa äiti tuo kahviastia kaappiin, sanoi Mari hätäisesti ja viekkaalla toivolla, että äiti sen tekee huomaamatta mitään.

- Minkä vuoksi? kysyi äiti. - Haluttaako sinua kahvinpapuja?

- Ei haluta! - Mari purskahti itkemään. - Kuulettehan, ettei haluta!

- Kuulen, kuulen vähemmälläkin, hyvä ystävä! nauroi äiti.

Susanna ja Jussi tulivat sisään, kun Mari vielä intti ja itki, että häntä ei haluta. Ja kun Susanna tiedusteli Marin itkun syytä, niin alkoi Mari selittää, että hän ei ole ottanut kahvipapuja, vaikka astia on ollut pöydällä ja hän yksin kotona, ja ettei häntä haluta. Mutta kun äiti samassa otti kahviastian ja avasi, säpsähti Mari ja jäi tuijottamaan äitiä silmiin. Poskia poltteli. Teki mieli sanoa, että hän on ottanut, mutta mitä Sanna ja Jussi? Aivan kuin joku kuvaili hänelle, miten kaunista olisi ollut, jos hän ei olisi ottanut, ja hän melkein tuli vakuutetuksi, että hän ei ole ottanutkaan. Miten ollakaan, niin Mari, kun äiti käänsi kysyvän katseen häneen, lennätti sanoiksi:

- Minä en ole ottanut. Mutta sanottuaan hän mielessään näki paperin, jossa oli kaksi ja puoli papua, kamarin uunin välissä ja itsensä ottamassa kahviastialla, ja muita tapauksia sieltä täältä. Hän tuijotti äitiä silmiin, vuoroon punastuen vuoroon vaaleten.

- Onko tästä otettu? kysyi äiti.

- On, vastasi Mari aivan kuin olisi nähnyt jonkun ottavan.

- Kuka on ottanut? Sannako?

Marista tuntui kuin jotakin toivoa, kun muilta kysyttiin. Mutta Sanna, joka oli hyvin aikaihminen laatuaan, halveksi niin koko kysymystä, että pyörähti selin, meni toiselle puolen huonetta, josta vasta sanoi:

- Kaikkia sitä kuulee! En ikinä ole kahvia suuni nahalle pannut!

Mari oli aivan masennuksissaan. Hän tunsi huonoksi itsensä Susannan rinnalla.

- Jussiko? tutki äiti.

Mari odotti vastausta.

- Eipä nyt valita ottajia! vastasi Susanna Jussin puolesta ja Jussi terhenteli samoilla sanoilla, vaikka ei ollut oikein selvillä mistä oli kysymyskään.

Äiti katsoi Maria pitkään ja tutkivasti. Mari syöksyi yht'äkkiä porstuaan ja huusi oven raosta itkuäänellä:

- Äiti! Tulkaapa tänne!
SYNTINEN JOULUPUURO

Oli jo myöhäinen kesä-ilta. Elsa istui ikkunan ääressä katsellen ulos. Laskeneen auringon rusko kimalsi kirkontornin ristiin ja vaskipalloon ristin alla. Hän katseli sitä mietteissään. Tuolta ristin huipusta luuli näkevän hyvin, hyvin kauas merelle, ehkä sinne asti, missä isä hukkui.

Pitkän, pitkän aikaa sinne tuijotettuaan sanoi hän sitten yht'äkkiä: - Äiti! Kun minä saan kudotuksi paljo nauhaa ja saan siitä rahaa, niin ostetaan riisryynejä ja keitetään riisryynipuuroa. Te kerrotte sitte isästä!

Äiti naurahti ja ihmetteli, miksi juuri riisryynipuuroa ja miksi silloin isästä.

Elsa ei osannut selittää. Oli niin, että kun hänelle johtui mieleen jotenkin isävainaja, niin tuli myöskin riisryynipuuro, ja kun näki jossakin riisryynipuuroa, niin tuli heti mieleen isävainaja. Se oli kuin jotakin tuttua unta, josta ei oikein selvää saanut. Mutta jotakin semmoista se oli, että aivan kuin olisi ammennettu riisryynipuuroa ja isä ollut jossakin. Ja se tuntui niin hauskalle.

Hän ei ollut sitä koskaan ennen tarkemmin miettinyt, mutta nyt takertui se mieleen, niin että ajatukset kiertelivät siinä alinomaa. Ja aivan kuin pujahtamalla tuli muistiin omituisella tavalla sekavia seikkoja, jotakin säleselkäsohvasta, isän jalka ja pitkä parta, miehiä ja mitä kaikkea olikaan, ja aina oli valkea riisryynipuuro kuin kaiken keskellä.

Hän muisteli ja koetti selvitellä yhtämittaa, illoin maata pannessa ja heti herättyään aamulla. Joskus sai jotakin vähäistä yhteyttä noille seikoille. Ja väliin tuli mieleen semmoisella riemastuksen puuskalla jotakin uutta ja epäselvää.

"Tilu tilu talla..." Mitähän se oli? Se oli niin tuttua ja niin hauskaa! Ja oli kuin olisi hän isän jalalla seisonut!

Sellaista johtui mieleen, kun he nyt äidin kanssa sunnuntaina istuivat ikkunan ääressä, niinkuin usein tekivät, tällä kertaa äänettöminä, katse milloin kadulla leikkivissä lapsissa, milloin taivaalla vaeltavissa pilvissä ja itsensä unohtaneina ajatuksiinsa.

Heidän huomionsa sai vihdoin herätetyksi muutamalle katolle kiivenneet pojat, jotka viittailivat merelle päin. He huusivat erään laivan nimeä. Katolle nousi muuan vanha mieskin, joka oli paitahihasillaan seisonut talonsa portilla katselemassa sunnuntain maailmaa. Hän vakuutti, että se on se laiva, joksi pojat olivat sitä sanoneet. Ulos, kartanoille ja kadulle, keräysi miehiä, vaimoja, poikia, tyttöjä, ja syntyi virkeätä liikettä ja vilkasta puhetta. Oli tulossa, jo näkyvissä, odotettu laiva ja sen mukana kaivattuja omaisia, ystäviä, tuttuja.

Elsa näki äitinsä silmistä vierähtävän muutamia kyyneleitä. Äidin mieleen tuli niin selvästi aika, jolloin hänkin oli onnellinen odottaja. Tuo näky oli niin tuttua, aivan kuin eilisenpäiväistä hänelle. Ja hän kuin tietämättään joutui kertomaan Elsalle niistä ajoista ja isästä.

Oli kuin uusi maailma olisi auennut Elsalle. Kaikki, mikä oli ollut hämärää, selveni. Kuvat ja tapaukset, jotka katkonaisina oli muistanut, liittyivät toisiinsa selväpiirteisiksi tosiseikoiksi.

Kaikki esineet kamarissa olivat kuin tutumpia nyt. Isän valokuva seinällä ei ollut enää litteä kuva, vaan näytti kuin olisi se väliin silmiään räpäyttänyt, hymyillyt, ja väliin oli kuin olisi sanonut niin ja niinkin.

Tilu tilu talla, taivahan alla ei ole toista Elsani moista!

Isä oli niin rallatellut jalallaan hypitellessään Elsaa. Hän muisti nyt aivan selvään. Ja aivan sillä tavalla raksutti seinällä kello, jonka isä oli tuonut mereltä. Ihan kuin silmissään näki, kun hän tanssi isän kanssa.

- Ja kuulkaa, äiti. Meillä oli miehiä vieraina. Ja oli suuri huone ja siinä keskellä lattiaa isä pyöritti minua. Ja kuulkaa. Oli niinkuin tuolla seinällä semmoinen säleselkäsohva ja siitä sohvalta minä hypin isän syliin.

Äiti selitti sitte tarkemmin, missä silloin asuivat. Isä oli syksyllä tullut mereltä ja jäänyt kotia talveksi. Ei ollut lähtenyt merelle, vaikka toiset merimiehet, toverinsa, olivat käyneet myötään houkuttelemassa. Kapteenikin oli käynyt tahtomassa vielä laivaansa. Isä oli sanonut, että pitää se kotonakin saada yksi joulupuuro syödä.

- Minä muistan, äiti! Isä kiikutteli minua jalallaan, otti sitte polvilleen istumaan ja parrallaan hieroi poskiani. Isällä oli suuri musta parta. Te seisoitte hellan edessä ja ammensitte valkeaa puuroa padasta, riisryynipuuroa!

- Se oli joulun aatto-ilta, sanoi äiti. - Ainoa jouluilta, jonka me yhdessä saimme viettää. Seuraavana kesänä isä lähti merelle ja hukkui.

Sen jälkeen heillä ei ollut riisryynipuuroa ollut. Ei ollut varaa laittaa.

- Jos ensi jouluun eletään, niin koetetaan kerran saada, sanoi äiti, kun Elsa taas puhui riisryynipuuron keittämisestä.

Mutta Elsa tahtoi jo pikemmin. Ja hän heti ensi arkipäivänä lähti kaupalle nauhaa, jota oli kutonut, saadakseen rahaa. Hänen nauhaansa olivat kaikki kiitelleet ja sillä toivoi hän saavansa paljo rahaa, niin että riisryynipuuro oli varmassa tiedossa. Hyvässä toivossa astui hän kiirein askelin keskikaupungille, missä varmaan luuli herrasväen ostavan.

Ensimäisessä talossa, mihin yritti, oli suuri koira kartanolla. Se katseli häntä kuin outoa ainakin ja näytti niin vihamieliseltä. Elsasta tuntui, että se murisi. Hän pyörti takaisin ja koira saattoi hänet portille saakka. Toisessa talossa ei näkynyt missään ketään eikä avainta ollut kyökin ovella. Koko talo oli kuin autio. Kolmannen talon kartanolla oli lapsia, jotka keräytyivät hänen ympärilleen, ja muuan sanoi häntä mustalaistytöksi! Se hävetti, niin että itkumielin palasi kadulle...

Jos sitte pääsikin johonkin taloon, niin ei ostettu. Ihmiset olivat ylpeitä, eivät olleet näkevinäänkään häntä eikä nauhaa.

Kun hän muutamaan taloon taas yritti ja nousi kyökin rappusia, niin puutarhasta talon kartanolla huudettiin:

- Mitä tyttö hakee?

Hän näki puutarhassa paljon rouvia. Tuli oikein hyvä mieli ja hän meni puutarhaan.

- Minulla olisi nauhaa myydä, sanoi hän ujosti, niiattuaan rouville.

Rouvat katselivat nauhaa ja kiittelivät sitä kauniiksi ja kysyivät sitten, kenen tyttö hän on, ja tarkkaan kaikki. He tuntuivat niin ystävällisiltä Elsasta ja hän oli varma, että rouvat ostavat.

- Mitä sillä rahalla sitte teet? kysyi muuan.

Elsa mietti vähän aikaa ja sanoi sitte:

- Ostan riisryynejä, että keitämme riisryynipuuroa.

Jotkut rouvat purskahtivat nauramaan, toiset tulivat hämmästyneen näköisiksi ja kaikki alkoivat kiivaasti puhella keskenään, jota Elsa ei ymmärtänyt, kun se oli ruotsia. Elsa luuli jotakin rumaa sanoneensa, ehkä jotenkin erehtyneensä ja karotti punaisena.

- Onko äitisi terve? kysyi viimein muuan.

- On, kiitoksia.

- No, ei hän sitten tarvitse riisryynipuuroa, etkä sinäkään. Kun on vain tavallista ruokaa, niin se on hyvä. Ja siitä saa kiittää Jumalaa!

Ja sitten puhuttiin hänelle ylellisyydestä, että se on syntiä, yhtä suuri kuin valehteleminen ja varastaminen, joista kaikista Jumala ankarasti rankaisee! Elsa ei kaikkea oikein ymmärtänyt, mutta tuntui kauhealle.

Joku selitti sitte, että Elsa tekisi kauniisti ja Jumalalle otollisen työn, jos antaisi ne nauhat heille pakanain hyväksi. Ja selitettiin hänelle niistä pakanoista, josta Elsa ymmärsi vain, että ne ovat kauheassa pimeydessä, ja että niillä on kylmä ja paha olla.

Hän ojensi nauhatukkonsa sille rouvalle, joka oli selittänyt.

- Kas niin. Sinä olet ymmärtäväinen tyttö, sanoi rouva taputtaen Elsaa poskelle, ja toinen rouva antoi piparikakun leipäkorista, joka oli puutarhan pöydällä, missä oli kauniita kahvikuppeja ja kirkkaita astioita, niin että kimalteli koko pöytä. Elsa niiasi kiitokseksi ja toisen kerran hyvästiksi.

Siinä uskossa oli Elsa, että hän on tehnyt hyvin kauniin ja hyvän työn, kun rouvat olivat vakuuttaneet, mutta hän oli kuitenkin alakuloinen kotiin tullessa. Hänellä tuntui olevan niin ikävä isää ja olisi sittenkin haluttanut riisryynipuuroa! Hän ei sitä voinut synniksi ymmärtää. Rupesi kaduttamaan, kun antoikin ne nauhat, oli suutuksissaan rouville. Kun äiti hänen sisään tullessaan kysyi, saiko hän myydyksi nauhansa, niin melkein itkien selitti Elsa, että hän antoi nauhat niille pakanarouville.

- Pakanarouville? kysyi äiti nauraen.

Elsa selitti minkä osasi ja äiti ymmärsikin heti. Äitikin vakuutti, että olihan se kauniisti tehty. Mutta Elsa oli pahoillaan.

- Elä ole milläsikään, lohdutti äiti, luvaten, että jouluna varmaan saadaan riisryynipuuroa. Ja äiti pani jo rahoistaan, mitä juuri oli saanut kudotusta kankaasta palkkaa, puolimarkkasen paperikääryyn piirongin laatikkoon joulupuurorahaksi.

Elsa ei virkkanut mitään siitä, että rouvat olivat sanoneet riisryynipuuroa synniksi. Pelotti, että äiti ei laittaisikaan sitte. Mutta sittemmin päätti hän yhä varmemmin, että se ei olekaan syntiä. Kyllä kai äiti tietää yhtä hyvin kuin rouvatkin, mikä on syntiä!

Hän kiinnitti tiukasti toivonsa joulun tuloon, jolloin varmasti on riisryynipuuroa. Ja sitä ajatellessa aina tuntui melkein kuin isäkin tulisi kotia...

Katselee ensin sieltä taivaasta ja sitte enkeli hänet tuo...

*

Joulu oli tulossa. Siitä oli kaikilla puuhaa ja lapsilla paljo puhelemista, sitä enemmän kuta lähemmäs tuli, ja sitä kiihkeämmin sitä odotettiin.

Elsan piti jo ennen aattopäivää käydä ostamassa riisryynit, aivan kuin olisi pelännyt, että joulu muuten ehtii mennä ohi. Sitte olikin turvallisempi odottaa ja tuntui omituisen hauskalle. Kaikki muutkin puuhat saivat enemmän pontta ja niihin ryhtyi suuremmalla hartaudella.

Muutaman toverinsa, Marin, kanssa oli heillä ollut jo kauan salainen tuuma, että lähtevät aattoaamuna kaupungin avuille, joita jaettiin köyhille rikkaista taloista. He toivoivat saavansa paljo, niin että voivat jakaa kaikille köyhille, niinkuin muuan tyttö, josta Mari oli Elsalle kertonut.

Se tyttö oli rukoillut aaton-aattoiltana ja aattoaamuna herätessään Jumalaa, että saisi paljo jakaakseen kaikille köyhille. Ja kun oli lähtenyt avuille, niin oli heti ensimäisestä talosta saanut niin paljo, ettei jaksanut kantaa, vaan oli pitänyt hakea kelkka, jolla veti. Ja tytöllä sitte siitä kelkasta oli riittänyt antaa kaikille. Ei ollut loppunut vaikka kuin paljo olisi jakanut leipää, herneitä, kaloja ja kaikkia mitä siinä kelkassa oli, ja siinä oli ollutkin kaikkea, mitä kukin oli halunnut. Lihapalanenkaan ei ollut pienennyt, vaikka kuin paljo olisi leikannut, ja leipiä kun oli se tyttö antanut, niin heti oli ilmestynyt sijaan toisia. Herneitä kun oli vasusta kaatanut, niin heti, kun oli pannut vasun kohalleen, oli se täynnä. Maitoa kun kannusta kaatoi, niin sekin oli parrastasana kun pystöön nosti. Tyttö oli vain aina siunannut, kun oli antanut.

Kun he nyt siitä puhelivat, niin innostui Elsa aina enemmän. Jos vain saisivat niin kuin se tyttö! Mari vakuutti, että he saavat, kun vain rukoilevat, ja Elsakin uskoi täydellisesti.

Mistähän saisivat suuren kelkan siksi aikaa lainaan?

Sitä kävivät tiedustelemassa, ja kun saivat, niin olivat iloissaan kuin olisi se jo ollut täynnä lihaa, leipää, herneitä ja kaikkea muuta hyvää.

Mitähän ihmiset sanovat, kun he tulevat kaupungilta ja vetävät kelkalla tavaraa ja sitte jakavat eikä lopu? Luulevat heitä enkeleiksi!

Varhain aatonaatto-iltana pani Elsa maata ja rukoili. Hän rukoili niin hartaasti ja tuntui aivan, että Jumala kuulee. Ja kun aaton aamu vähän sarasti ikkunan takana, siksi että kuumotti, niin tuntui kuin kaikki mitä oli odottanut, päivän ihme ja illan hauskuus, jolloin oli riisryynipuuroa, olisi nyt hyvin lähellä, aivan kuin tulossa tuolla ulkona, tuolla kadulla, josta kuului kulkusten helinää, jotka helisivät erilailla kuin ennen. Oli kuin joulu olisi laskeutumassa kartanolle valkenevan päivän kanssa ja pyrkimässä sisään.

Levottomana odotti hän Maria, kun pelotti, että jos ei Mari ole muistanutkaan rukoilla, josta heti kysyi Marilta.

- Tietysti minä olen rukoillut! vakuutti Mari.

Kiireellä lähtivät he avuille, että ehtivät pian takaisin, niin ettei tarvitse muitten sitte mennäkään.

Keskikaupungilla oli liikettä niin, että hämmästytti. Hevosilla ajettiin, yhtenä kulkusten rämäkkänä oli ilma. Ja suurissa laumoissa kulkivat köyhät apuja hakemassa. Kadulta kadulle vyöryi laumat, talosta taloon vaelsivat yhtenä röykkiönä ja kuin kilvan.

Tytöt menivät muutaman talon kartanolle joukon jälessä. Makasiinin eteen ryntäsivät kaikki. Käsiä oli ojennettuna kymmeniä, ja melu oli suuri. Tytöt eivät päässeet lähellekään.

Ja niin kävi joka talossa. He menivät vihdoin muutamaan taloon, jonka Mari tiesi rikkaaksi. Portilla tuli joku vastaan, avuillakävijä akka, ja sanoi, että sieltä on jo jaettu eikä saa enää mitään. Tytöistä se oli vain sitä parempi! Kun siellä ei ollut enää ketään, niin pääsevät he kahden pyytämään. He olivat varmat, että nyt tästä talosta he saavat.

Kun he tulivat kartanolle, karjasi renki ja kirosi heille, tarttui pitkään korentoon ja näytti lähtevän ajamaan. Tytöt eivät tienneet tälle maailmalle ennenkuin pitkän matkan juostua pysähtyivät kadulla. Mari purskahti itkemään, kun häneltä säikähtäessään oli jäänyt kelkkakin sinne kartanolle. He näkivät sitte kelkan tulevan portista tulista vauhtia keskikadulle, mistä pelokkaina kävivät sen ottamassa.

Kun he astuivat kotia päin, itkivät he molemmat katkeralla mielellä. Olivatkohan he jotakin syntiä tehneet? arveli Elsa.

Mari intti, ettei hän ole tehnyt. Hän oli aivan varma siitä. Ja Elsa luuli, että hän se sitte varmaan on tehnyt ja hänen syynsä siis oli.

Mutta mitähän syntiä hän on tehnyt?

- Et ole varmaan uskonut rukoillessasi?

- Uskoin minä.

- Olet ollut tottelematon äidillesi?

- En ole nyt ollut. Joskus ennen olen ollut, mutta olen aina pyytänyt anteeksi äidiltä ja Jumalalta.

Marikaan ei voinut käsittää, mitä syntiä Elsa oli tehnyt, mutta jotakin hän oli tehnyt, se oli varma, ja sen uskoi Elsakin.

Marista erottua asteli hän hiljalleen kotia päin, mieli maan tasalla ja pelotti. Kukaties on hän tehnyt hyvin suuren synnin!

Äiti Elsan tullessa keitti jo riisryynipuuroa. Sen haju tuntui huoneessa, ja padassa puuro, äidin liikutellessa, niin mukavasti puhahteli.

Mutta? Riisryynipuurohan se onkin syntiä! Ne pakanarouvathan olivat sanoneet kesällä, juolahti äkkiä Elsan mieleen. Riisryynipuuro on yhtä suuri synti kuin valehteleminen ja varastaminen!

Hän aivan kuin jähmistyi.

Sen vuoksi eivät he olleetkaan saaneet apuja! Ja sen vuoksi varmaankin, kun silloin kerran oli ollut riisryynipuuroa jouluksi, isäkin oli sitte hukkunut? Eikä ehkä ole isä päässyt taivaaseenkaan!...

Voi kauheaa!
IHME JA KUMMA

Kun Vappu pantiin asialle mille hyvänsä, niin unehutti hän sen. Se oli tietysti sulaa huolimattomuutta. Ja kun ei ankarat nuhteet eikä tukistelemiset auttaneet, niin sai Vapun äiti neuvoja ja kehotuksia kurittamaan ankarasti Vappua. Paha istuu toisissa lapsissa syvemmällä ja sitkeämmässä kuin toisissa, mutta se oli säälimättä kitkettävä pois. Säälimättä! Sillä joka vitsaa säästää, se lastaan vihaa.

Vappu kävi asioilla ja sai piiskoja. Sen tiesi äiti ja Vappu etukäteen. Niin tapaus juoksi kuin vanhaa latuaan.

Vappu pantiin naapurilta, toiselta puolen katua lainaamaan kerinpuita. Hän lähti, viipyi hetken aikaa, palasi ja jäi seisomaan äidin eteen, katsoen häneen suurilla sinisillä silmillään.

- Tietysti unehutit! sanoi äiti ja piiskat annettuaan kysyi:

- Muistatko nyt?

- Muistan. Kurolasta kerinlaudat: Äiti lähetti pyytämään, että Kurolan täti olisi hyvä ja lainaisi kerinpuut äidille.

- Siitäpä näkee, että piiskat selvittävät muistiasi.

Mutta äidin sydäntä särki: Hyvä Jumala, jos lapsi raukka ei olekaan haluton, vaan on jotenkin puutteellinen? Kuka tietää, kuka ymmärtää, missä on vika?

Äiti koetti helpotuksekseen itse toimittaa asioita niin paljon kuin suinkin. Mutta eihän hän kiireiltään aina joutanut. Ja toisekseen olihan se lapsen opettamista laiskuuteen, huolimattomuuteen.

- Vappu, mene ostamaan kymmenellä pennillä siirappia Työväenkaupasta.

Huone vilisi Vapun silmissä.

Äiti pani rahan Vapun käteen, jonka sitten puristi nyrkiksi, ripusti mukin kahvasta toisen käden koukkusormeen.

- Elä nyt vain pudota rahaa eläkä särje mukia. Vappu kouristausi kokoon ja liikutteli jalkojaan kuin olisi lattiaa polkenut.

- Ei ole kiirettä! sanoi äiti. - Mutta muista asia. Jollet muista, niin tuo palatessasi itse vitsat.

Äiti avasi ikkunan ja huusi vielä kadulle: - Kymmenellä pennillä siirappia!

Vappu äänen kuultuaan pysähtyi kuin köydellä kiskasten. Enempää kun ei enää kuulunut, lähti hän taas liikkeelle hokien: kymmenellä pennillä siirappia, kymmenellä pennillä siirappia.

Kädet olivat jäykkinä, kun toisessa puristi rahaa lujasti nyrkissä ja toista piti koholla varoen mukia. Koko ruumis oli omituisen väärässä. Ja tajuttomasti katseli hän jalkoihinsa, joita nosteli kuin peläten pieneen kivenmurikkaan lankeavansa. Varotukset pudottamasta rahaa, särkemästä mukia, uhka muistamaan asia, ja kaikki kiellot ja käskyt olivat kuin tunkeutuneet jäntereihin.

Yht'äkkiä pysähtyi hän ja hyvin varoen ja yläti astui kuin olisi ollut korkeampikin ja vaarallisempi este kuin kaksi pientä jalkaa, yhtä pienet kuin omansakin. Hän ei niitä jaloiksi tajunnut eikä huomannut miksikään Nikolan Fannia, joka istui katuvierellä. Vasta kun Fanni äänsi, heräsi Vappu kuin unesta. Hän pysähtyi.

Fanni istui siinä sylissään nukke, jota rupesi näyttelemään Vapulle. Se oli nukke semmoinen, ettei ennen nähty. Se äänsi ja se painoi silmänsä umpeen. Se oli ihan kuin oikea, elävä pikku ihminen!

- Saat joskus, kun tulet meille, pitää tätä sylissäsi. Vappu liikutti jalkojaan ja hoki: kymmenellä pennillä siirappia.

- Saat sinä nyt hetikin, sanoi Fanni. Ja hän tarjosi oikein kiihkeästi Vapulle nukkea syliin aivan kuin luullen, että Vappu ei muuten oikein ymmärrä ihailla sitä, jos ei saa sylissään pitää. Ja itseäänkin halutti nähdä, miltä nukkensa toisen sylissä näyttää.

Hän asetti Vapun kädet niin, että saattoi panna nuken lepäämään käsivarsille, ja sitten syrjästä katseli iloisena ja onnellisena siitä, että tuo nukke, jota Vappu piti sylissään, oli hänen omansa.

Vapusta oli melkein kuin unta. Siinä käsivarsillaan nukkuvaa nukkea katseli hän suu leveässä hymyssä, silmät kirkkaina, liikutteli jalkojaan kuin olisi seisonut tulisilla hiilillä. Pää kallellaan hän hellällä, tuudittavalla äänellä, vähän kuin laulun tapaan hoki:

- Kymmenellä pennillä siirappia, kymmenellä pennillä siirappia, kymmenellä pennillä...

Kun Fanni otti nukkensa ja kutsui häntä tulemaan asialla käytyä heille leikkimään nukeilla, lähti Vappu juoksemaan hiljalleen. Kädet ja ruumis olivat yhä enemmän jännitettyinä ja äänekkäämmin hän hoki asiaansa.

Muutamasta portista syöksyi hänen jälkeensä tyttöjä, jotka takerruttivat hänet keskelleen ja kaikki yhtä aikaa kertoivat hänelle, että he olivat lähdössä Isolan niitylle, jonne oli kolme kilometriä kaupungista. He pääsevät sinne hevosella ja ovat iltaan asti, jolloin taas pääsevät hevosella takaisin. Heillä on eväätkin. Ja siellä on hyvin hauska!

- Tule sinäkin Vappu!

Vappu pudisti päätään: Kymmenellä pennillä siirappi...

- Ole tuossa hiljaa siirapistasi, kyllähän me sinulle sitte muistutamme!

Ja tytöt alkoivat houkutella Vappua sinne, selittäen, että hän ehtii mukaan, kun käy hyvin joutuin ja muistaa asiansa kerralla.

- Kymmenestä pennistä, joka sinulla on kourassa, muistat että sen edestä, neuvoi muuan. - Ja siirapin muistat -

- Siirapin muistat, jatkoi toinen, kun ajattelet mikä on kaikkein makeinta. Tahi muista siirappikaramelliä!

Vappu kun oli jo kaukana menossa, huudettiin hänelle vielä:

- Kymmenellä pennillä siirappia! Juokse kiireesti!

Vappu juoksi, että paljaat pohkionsa vilisivät vain. Mutta yht'äkkiä hiljensi hän kulkunsa. Hän säikähti muistaessaan äidin sanoneen, että ei ole kiirettä! Pelotti oikein, että jos kiireesti juostessa olisi langennut, särkenyt mukin, pudottanut rahan ja unohuttanut asian. Kauheaa!

Hänestä tuntui kuin kaikki äidin varoitukset olisivat olleet vähän aikaa uneuksissa. Kädet ja ruumis vetäytyivät taas täyteen jännitykseen. Henkeä vetäessäkin hän hoki: Kymmenellä pennillä siirappia...

Ja yhä kiihkoisemmin hoki hän sitä tullessaan puistoon, jonka läpi oli mentävä. Hän oli aikonut mennä toista tietä, mutta tämä aikomus oli juuri tuossa uudestaan jännittyessä unehtunut. Huomasi vasta puistoon tullessaan. Hän painoi alas päänsä mennessään muutaman tuuhean koivun sivu, jossa oli suuri tuulenpesä. Siihen oli joskus asiansa unehtunut katsellessaan sitä. Hän vain kerran vilkasi sinne, että onko se vielä siellä, jossa hänestä olisi niin mukava asua... Puiston läpijuoksevan puron siltaa meni hän ummessa silmin. Sillalta oli hänen usein pitänyt kääntyä takaisin pysähtyessään siihen vain hetkeksi aikaa katsomaan pientä kuohuvaa putousta, jossa oli niin kauniita paikkoja, ja jossa aivan kuin olisi eletty ja leikitty... Hän kuunteli vain, kuuluiko kohinaa. Ja kiireesti juoksi loppumatkan puistoa, missä sileä nurmikko, joka oli kuin vihriää samettia puiden välissä, oli niin houkuttelevan näköinen kuvailemaan mielessä kaunista metsää, jossa Peukalo-Liisa asui kukissa ja perhosten selässä matkusti kukasta kukkaan. Hän vilkaisi vain vähä syrjäsilmällä sivuilleen.

Kadulle tultua näkyi jo Työväenkaupan kyltti, joka kimalteli auringon paisteessa.

- Kymmenellä pennillä siirappia...

Hän hoki matalammalla äänellä, ja vaikka ruumis oli entisessä jännityksessä vielä, niin oli hänellä kuitenkin kuin helpompi ja turvallisempi olla. Ja hän uskalsi vähän katsella sivuilleenkin ja ulommaksi eteensä, mutta teki sitä kuin varkain.

Hän huomasi yht'äkkiä edessään korean höyhenen, joka liipotteli ilmassa, juuri hänen silmäinsä tasalla. Se väikkyi siinä yhdessä kohden ja väreili niin kauniisti. Kun se sitte kulkeusi lähemmäksi seinää, niin nousi se samassa hiljalleen seinäviertä räystään tasalle, siitä syöstyi keskemmäksi katua ja laskeutui, vaan alkoi sitte taas kohota.

Hän seisoi ja kiintyi katsomaan, ruumis jännityksissä ja hokien siirappiansa, mutta ajatukset jo karkutiellä, omissa valloissaan.

Höyhen kohosi, se nousi yhä ylemmäksi kulkeutuen samalla poispäin yli kaupungin. Korkealla ja kaukana siellä pilkoitti sitä pikkuisen, niin niin vähän, ja sitte katosi viimein.

Minnekähän se menee?

Vappu lähti kävelemään kädet lauenneina jännityksestään, ruumis suorana ja katse taivaalla siellä, minne höyhen oli lentänyt.

Kuinkahan kauas se lentää?

Lentää varmaan ulkomaille asti...

Jos hän olisi hyvin pieni, vielä pienempi kuin Fannin nukke, ja istuisi suurelle höyhenelle...! Se lentäisi johonkin hyvin kauas... Valtamerelle johonkin saareen, jossa olisi pieniä ihmisiä. Ja siellä olisi kristallilinna, joka paistaisi monivärisenä... Ja kaunis puutarha... Kaikki eläimet olisivat kesyjä... Sieltä tulisi hän sitte aina käymään täällä, höyhenellä lentäisi... Höyhen laskeutuisi kotikartanolle...

Hän säpsähti aivan kuin muistaen äkkiä jotakin, katsahti kuin jotakin etsien. Ja säikähti uudelleen niin, että vavahti.

Hänestä tuntui kuin olisi hän joutunut johonkin kuin eksyksiin ja niinkuin ei tietäisi mihin siitä mennä. Hän kuunteli, sanoiko hänen suunsa mitään. Ei sanonut. Kaikki ajatukset olivat ihan pysähdyksissä ja päätä huimasi.

Kuin henkimeneissä juoksi hän tietämättä mitään, ennenkuin oli kotipihalla. Hän meni liiteriin, kiskoi varsiluudasta kourallisen vitsoja, riensi sisälle, ja suuret siniset silmät luotuina avonaisesti äitiin hän ojensi vitsakimpun äidille ja lausui:

- Kymmenellä pennillä siirappia.

Äiti katsoi pitkistään Vappua. Sitten hänen silmänsä vettyivät.

Hänen entinen ankaruutensa tuntui julmuudelta.

Olihan Vappu nöyrä. Valmis lähtemään aina, ilman vähintäkään haluttomuuden merkkiäkään. Kesken leikkiensäkin... Ei, mitta oli täysi. Hän ei vitsaan tartu enää ei kuuna päivänä!

Äiti samassa otti vitsakimpun.

Vapun ruumista kylmä karsi ja kaikki jäsenet pinnistyivät jännityksiä. Hän valmiina odotti äidin viimeistä käskyä. Poskia poltteli ja korvat humisivat. Tuntui niin ahdistavalle, että ei saattanut ajatella mitään.

Äiti taittoi vitsat ja viskasi uuniin.

Vappu oli ihmeissään. Hän ei ehtinyt selvään ajatella, eikä tehdä mitään päättelyitä, mutta hän tunsi ja uskoi, että äiti ei enää koskaan piiskaa! Samalla kertaa pyrki esiin itku ja nauru, hän syöksyi äidin kaulaan.

- Kyllä minä äiti muistan nyt aina!

- Yhdentekevä, lapsi rakas, muistatko vai et.

Ihme ja kumma! Vappu muisti aina!

POIKATYTTö

Eilinen päivä ei ollut mikään siunattu päivä Liisalle. Kaikki hänen ilkeytensä, olemattomatkin, kantausivat äidin korville.

Niistä oli käynyt valittamassa taas Korkalan emäntä, joka oli saanut aihetta siitä, että pojat roirosilla juostessaan olivat kilmuilleet heidänkin katoilla ja villipeurat särkeneet tikapuut! Ja kaikki se oli Liisan syy, sillä hän se oli aina etunenässä kaikessa ilkeydessä ja villitsemässä poikia. Liisa oli hurjempi ja ilkeämpi kuin hurjin ja ilkein poika! Siihen todistukseksi oli Korkalan emäntä kertonut, että Liisa oli tuota silmäpuoli suutariraukkaakin, Plataania, joka oli Kallisella suutaroimassa, pistänyt naskalilla silmään!

- Se on teidän omia valheita! oli Liisa sanonut ja saanut siitäkin piiskoja, kun vanhalle ihmiselle sillä tavoin sanoi.

Hän ei ollut koskaan Plataania kiusannut, vaikka pojat kiusasivat. Eivätkä pojatkaan olleet silmään pistäneet, vaan käteen. Muuan poika oli pitänyt naskalia ulohtaalla, niin että Plataani ommelta vetäessä oli iskenyt kätensä naskaliin. Ja kun poika oli pyörähtänyt Plataanin selän taa, johon ei nähnyt häntä sokealla silmällään, niin luuli Plataani ensin, että hän se oli joka pisti, kun istui siinä penkillä.

Vaikka vain, vaan Liisa sittekin oli ilkein kaikista! Palon Kalleakin oli pallokepillä lyönyt otsaan niin, että suurella mustalla kuhlolla on. Hyvä ettei pyörtynyt tahi kerrassaan kuollut koko poika!

Ja niin oli Korkalan emännällä ollut toista toisen jälkeen, jota äiti kauhistuksissaan oli saanut kuunnella ja itkeä Liisan ilkeyttä.

- Mikä siinä onkin, että sinä et tyttöin kanssa ole, vaan reuhastat poikain parissa? Tyttöhän sinä olet etkä poika! sanoi äiti.

Liisa päättikin, että nyt hän ei mene enää koskaan poikain pariin, vaan on aina ja ikänsä tyttöjen kanssa! Huomenna jo lähtevät leikkimään metsässä ulkona kaupungista! Ei voi sitte kukaan haukkua eikä mistään tulla kantelemaan ja pauhaamaan äidille! Ja hänestä tuntui niin äärettömän hauskalle olla siellä rauhassa tyttöjen kanssa.

Hän lähti jo illalla valmiiksi puhumaan tytöille, että lähdettäisiin leikkimään hautajaisia.

Niitä hän aina leikki tyttöjen kanssa, kun niissä sai hommata. Ja tytöt eivät juuri muulloin leikkineetkään hautajaisia, sillä kukaan muu ei osannut niin lystiä hautajaisia hommata kuin Liisa. Ja aina kun Liisa oli tyttöjen kanssa, niin leikittiin niitä monta päivää perätysten.

Suuret hautajaiset, suuremmat kuin koskaan ennen, hommasi nyt Liisa. Jokainen tyttö pyytää kotoaan sokuripalan tai kaksi. Hän käy vielä tänä iltana hakemassa variksenmarjoja, joista puserretaan mehua viiniksi. Ja hän kävi tilaamassa jo pastorinkin, jona heillä aina oli muuan kerjäläispoika, Aappo, leipäpalkalla ja väliin paljaasta asianharrastuksesta.

Jo aamulla varhain oli Liisa sitte puuhassa ja touhussa. Äitinsä oli hänelle antanut runsaalla kädellä kaikkea hyvyyttä iloissaan, että Liisa tyttöjen kanssa meni leikkimään.

Metsän laidassa katajapensaikkoisella tasangolla oli heidän leikkipaikkansa. Sinne järjestettiin kaikki niinkuin olla piti.

Lampan Eedla, jolla oli nukke, oli muka lanssihteerska. Häneltä oli muka kuollut tytär, Amanda, ja oli haudattava. Se lepäsi arkussaan havumajassa suruhuoneen vieressä. Kaikki vieraat olivat jo pukunsa järjestäneet, hameet oli kurtattu niinkuin herrasväellä ja huivit kääritty hatuiksi. Aapon puki sitte Liisa papiksi: kaksi paperipalasta, jotka hän aina varusti mukaansa asiaa varten, kiinnitti hän neuloilla Aapon paidankaulukseen ja vyöliinansa sitoi riippumaan hänen selkäänsä, ja niin oli pappi valmis, avojalkainen pappi ja karvalakissa.

Hautajaiset olivat hauskimmillaan, kun äkkiä syöksyi poikalauma metsän peitosta häiritsemään kaikki puuhat huutaen ja kirkuen. Muuan heistä hyppäsi suoraapäätä suruhuoneeseen, tyhjensi poskeensa muutaman viiniastian ja pisteli makeaan suuhunsa sokuri- ja nisupaloja, joille herkuille heti toisiakin tuli. Panivat kaikki puhtaaksi! Ja aivan kuin viini olisi päähän mennyt riehuivat he. Muuan keksi Amanda-vainajan ja viiletti sen ilmaan lentämään. Se sekaantui läheisen petäjän oksiin ja jäi sinne.

Tytöt olivat huutaen lähteneet hyppyyn. Vaan Liisa, joka poikain tullessa oli sattunut olemaan ulompana, lähestyi paikalle ja pojat jouduttausivat pakoon. Pari heistä, Terilän Heikki ja Lapin Mikko, jäi seisomaan nyrkit puristuksissa uhaten:

- Tulehan, litulatu!

Mutta hekin läksivät hiljalleen menemään, kun Liisa meni heitä kohti.

Hän katseli hävityksen jälkeä ja kuin raivostunut syöksyi sitte Heikin ja Mikon jälkeen.

Hän tapasi Mikon, tuuppasi hänet silmälleen hietikkoon ja leipoi siihen miestä, joka rääkyi pahasti.

- Teetkö vasta ilkeyttä? uteli Liisa ja vannotti moneen kertaan poikaa, joka vannoi, mitä vain Liisa vannotti. - No sillä puhein pääset, vaan varo vasta tekemästä!

Itkeä nyhertäen lähti Mikko kävelemään. Mutta Heikin luo ja mielestään tarpeeksi etäälle päästyään hän kääntyi ja huusi:

- Karhumaija! Poikatyttö! Litulatu!... Ja molemmat alkoivat viskellä kivillä.

Liisa sydäntyi ja kuin vihuri kiiti hän poikain jälkeen kadoten heidän mukanaan metsään.

Muut tytöt olivat jo kerääntyneet hävityspaikalle, kun Liisa palaili. Silloin uskalsi tulla siihen Aappokin, joka poikain tullessa oli piiloutunut pensaikkoon ja siellä raastanut itseltään papilliset merkkinsä. Itkua ja valitusta kuului tyttöjoukossa.

Lampan Eedla varsinkin itki, kun hänen nukkensa oli puussa. Se lepäsi siellä vatsallaan puun lehvällä, tirkistellen puun juurella surevaa joukkoa, ja oli yhtä punaposkinen, silmät suurena ja suu hymyssä kuin aina viimeiseen lepokammioonkin saatettaissa. Mutta tyttöjen oli sääli raukkaa, että havut siihen pistävät.

Liisa, jonka nenä juoksi verta, kun pojat metsässä olivat lyöneet siihen jollakin, seisoi vähän aikaa nenä kourassa katsellen puuhun ja kapusi sitte sieltä nukkea hakemaan.

Hänen mielikseen esitti Lampan Eedla, että pidettäisiin vielä hautajaiset, talonpoikaishautajaiset, kun ei ollut enää viiniä eikä muitakaan tarpeita herrashautajaisiksi.

Mutta Aappo ei välittänyt enää. Ja kun Lampan Eedla tahtoi velvottaa Aappoa, muistuttamalla, että Aappo ei enää ollut kertaakaan ollut pappina sen jälkeen, kun he antoivat hänelle hyvin paljo leipää, niin riitaantui Aappo lopuksi tyttöjen kanssa, - mikä oli aina tavallista. Hän sätti tyttöjä, ja nuken, jonka viimeisen lepokammion oli monasti juhlallisesti siunannut, viskasi hän lähellä olevaan vesikuoppaan ja lähti juoksemaan.

Liisa oli heti jälessä. Ja Aappo tiesi olevansa helisemässä. Hän päästi rämäkän huudon jo ajoissa. Sen verran siitä oli hyötyä, että Liisa ei muuta kuin tukkapäästä vähän pöyryytti ja sanoi:

- Vai tämä pastori!

Hautajaishommat olivat menneet ihan myttyyn. Ei ollut mitään tarpeita, ei pappia eikä enää haluakaan, kun suurten hommain oli niin käynyt huonosti. Oltiin kuin käsille Iyötyjä. Ja Liisa oli kaikista alakuloisin.

- Saatko sinä taas piiskoja? kysyivät tytöt.

- Jos käyvät kantelemassa äidille, niin saan. Mutta eivätkö olleetkin pojat ilkeitä?

Toiset myönsivät, sillä äänellä, että Liisan syytä ei ollut ollenkaan. Vakuuttivat vielä, että Liisa olisi saanut antaa oikein selkään Mikolle, joka oli aina pahin tyttöjen kiusaaja!

Liisa oli hyvillään. Tuntui että kun hän selittää, mitä toiset tytötkin ovat sanoneet, niin äiti ei itke eikä välitä, jos tulevatkin kantelemaan...

Viitattuaan tytöille korkeata hiekkatöyrästä, joka oli lähellä, lähti hän sinne juoksemaan kuin tuuliaispää olisi kiskaissut. Hän kiipesi rintuukselle ja sitte puulausi alas pää edellä, niin että kuperkeikkaa vyöryi kuin kerä alas.

Toisetkin innostuivat heti siihen. Ja se oli oikein, oikein hauskaa! Hekin saivat hurjastella kerran. Ja aivan kuin ummessa silmin antausivat he siihen. Jokainen puulausi pää edellä alas huimaavaa kuperkeikkaa tulemaan, jossa tuntui että jalat, kädet ja kaikki jäsenet aivan kuin pyrkivät lentämään erilleen toisistaan. Suu ja sieraimet olivat täynnä hiekkaa aina alas tultua.

He järjestyivät rinnakkain lähtemään töyräältä, yhtä aikaa puulausivat alas, huiskahtelivat sikin sokin, vyöryivät päälletysten ja kasaantuivat yhteen kokoon rintuuksen alle, jossa melulla ja naurulla selvittelivät itsensä irralleen toisistaan. Tämä oli melkein hauskempaa kuin hautajaiset!

*

- Jopa sinä tulet sieltä! sanoi äiti ankarasti, heti kun Liisa astui sisään. - Joudu nyt kiireellä pyytämään anteeksi Lapin emännältä ja Mikolta.

- Sietää se saada piiskojakin! pauhasi Lapin emäntä. - Mokoma villimys, joka pian silmät puhkoo kaikilta!

- Piiskoja tietysti, mutta ensin anteeksi pyytää, selitti Liisan äiti.

Liisa seisoi pystyssä ja uhkaavana, katsoen silmää räpäyttämättä Mikkoa.

Äiti yhä komensi anteeksi pyytämään ja työnsi Liisaa lähemmäksi Mikkoa, jolloin Lapin emäntäkin toimitti Mikon lähemmäksi, niin että seisoivat vastatusten.

- Sinä olet lyönyt Mikkoa, sanoi äiti, ja Lapin emäntä lisäsi:

- Syyttömästi lyönyt! Eihan Mikko tehnyt mitään sinulle. - Ethän Mikko tehnyt?

- En.

Liisa tyrkkäsi Mikkoa niin, että tämä hoipertui äitinsä syliin, ja uhkasi siihenkin häntä, kädet nyrkissä.

Lapin emäntä siunaili päätään heiluttaen. Liisan äiti etsi piiskat. Ja Liisa näki jo äidin muodosta sekä muutenkin tiesi, että piiskasauna nyt oli varma.

Hän oli aivan masentunut, hävetti niin, että kuumiksi posket karahtivat. Hän pyörähti ja tarttui äidin kaulaan ja kuiskaten pyysi, että äiti piiskaisi porstuassa. Mutta äiti ei siihen suostunut. Niiden edessä oli rangaistava, joille oli pahaakin tehnyt!

- Äiti, rakas äiti... porstuassa!...

Äiti irroitti Liisan kädet kaulastaan ja taivutti hänet alas. Mutta kun äiti rupesi paljastamaan, pyörähti Liisa käsistä ja kiljasi:

- Ei saa!

- Mutta kun saa!

- No, ei saa! karjui Liisa kahta lujemmin ja polkasi jalkaa.

Äiti tarttui häneen lujalla kädellä ja piiskasi. Mutta heti kun Liisa pääsi irti, pyörähti hän Lapin emäntään päin ja polkasi hänelle jalkaa ja kirosi!

- Voi kauhistusta! päivitteli Lapin emäntä, ja Liisa sai heti uudet piiskat.

Sittenkin seisoi hän uhkaavana ja jäykkänä. Oli sama kuin olisi seinälle puhuttu!

Äiti itki. Liisan ilkeyksistä hän sai kuulla joka päivä! Hän on koettanut kurittaa, mutta ei apua.

Lapin emäntä puhui jotakin, että Liisassa on paha henki saanut niin suuren vallan, ja että ei hyvä seuraa Liisaa.

Liisa seisoi allapäin ja katseli syrjäsilmällä heitä. Mutta kun sitte rupesivat puhelemaan, miten onnellinen on se, jolla on siivoja lapsia, ja mainitsivat jonkun tytön, joka oli niin siivo, että ankaraa sanaa ei tarvinnut, niin Liisakin alkoi kehua muuatta toista tyttöä.

- Niin, ota sinäkin siitä esimerkkiä. Koettaisit olla yhtä kiltti! sanottiin hänelle.

Liisa häpesi, painoi päänsä alas. Ja häntä halutti pyytää anteeksi, vaan ei viitsinyt. Kun käskettiin siihen, niin painoi päänsä ihan rintaan ja suu oli omituisessa virnussa, kun halutti ja ujostutti.

Kehotettiin ja kehotettiin. Mutta Liisa ei päässyt liikkeelle.

- Ei ole saanut vielä kuritusta tarpeeksi! sanoi Lapin emäntä, ja äitikin alkoi heti uhkailla.

Liisa kohotti päänsä ja oli uhkaavan näköinen.

Hän sai piiskat.

Turhaan kehotettiin senkin jälestä anteeksi pyytämään. Äiti vei hänet Mikon eteen ja pani Liisan kädet Mikon kaulalle, mutta Liisa riuhtasi irti ja sanoi halveksivasti:

- Nenän alustakin märkänä turjakkeella!

Äiti oli nauruun purskahtaa, mutta sai pidätetyksi, kun Lapin emäntä suuttuneen äänellä rupesi Liisalle pauhaamaan, pyyhkiessään Mikon nenää vyöliinaansa.

- En minä saa häntä taipumaan, sanoi äiti. - Olkoon iltaan asti, kun isä tulee kotia. Ja rangaistukseksi siihen asti pani hän Liisan vintin porstuaan.

- Saat siellä miettiä, miten pahanilkinen olet ollut.

Liisan oli paha olla, mielensä kuohui. Mutta sitte hän tyyntyi vähän, istahti vintin rappusille ja alkoi itkeä.

Lapin emäntä oli sanonut, että hänessä on pahahenki ja häntä ei hyvä seuraa. Ei ole pahahenki! Hän rukoilee Jumalalta anteeksi, vaan ei Mikolta eikä Lapin emännältä.

Hän tunsi kuin vihaa äitiäkin kohtaan. Ja kuin kostoksi ajatteli hän, että hän menee metsään ja eksyy sinne ja kuolee, niin saa äiti itkeä...

Itkiessä siinä mieli sulautui. Hän nousi vintille, kulki perimmäiseen sopukkaan ja pani maata seinävierelle. Siinä hän nukkuu vaikka kuin kauan, niin kauan että nälkään kuolee... Ja ajatellessa, että isä ja äiti tulevat hakemaan ja näkevät hänet kuolleena, purkautui hän itkemään sitä surua. Hän itse suri itseään!

Hän tunsi olevansa niin yksin koko maailmassa, kaikki olivat häntä vastaan. Kaikki muut paitsi Tepon Iikka. Mutta hänkään ei huoli kenestäkään muista! Jos tulisi sairaaksi, niin rukoilisi hän Jumalaa, että kuolisi ja pääsisi taivaaseen. Siellä olisi hänen hauska olla.

Hän katseli sinistä taivasta, mikä näkyi vintin ikkunasta siinä hänen maatessaan. Tuolla sinisessä taivaassa olisi yksinään ja hyppisi noille pilville...

Hän siihen nukahti ja herättyä tuntui pahalle ja ikävälle. Ulkoa kuului iloista melua ja hän siirtyi ikkunasta katselemaan.

Muutamalla kartanolla näki pieniä tyttöjä leikkimässä, toisaalla poikia pallolla. Näytti niin hauskalle ja kirkkaalle ulkona, täällä vintissä oli niin ikävä ja paha.

Hän seurasi poikain pallonlyöntiä. Sepä näyttikin somalle täältä ylhäältä ja etäältä. Kuuli selvään mitä jokainen sanoi ja saattoi seurata jokaisen liikkeitä.

Muuan teki vääryyttä, löi väärällä vuorolla.

Liisa huusi, vaan eivät kuulleet. Seekatti kun olisin siellä!

Sinne tuli nyt Tepon Iikkakin. Ja Liisan piti nyt päästä, vaikka mikä olisi ollut. Helpostihan hän pääsikin. Oli ennenkin mennyt vintistä ikkunan kautta.

Hän työntyi takaperin ulos ikkunasta, varpain seinänvarauksiin nojasi, ja kun oli niin kokonaan ulos päässyt, nousi ikkunan pielestä pidellen, kurkotti ja sai päätylaudasta kiinni käsin. Ikkunan lautahirrelle nosti jalkansa ja pinnistihe niin, että pääsi katolle. Hyppäsi solan yli naapurin puuliiterinkatolle ja sieltä naapurin kartanolle ja lähti juoksemaan pallonlyöntipaikalle hyräillen:

Rimmin nälla reen evers perran pee, litvik Iikka vee, vuotok rassa see unter riivantee.

Oli jo ilta tulossa, kun lopettivat pallonlyönnin ja rupesivat roirosille. Liisa ei ruvennut sille, vaikka pojat kärttivät. Iikkakin tahtoi, vaan ei hän ruvennut sittenkään. Iikka ei tiennyt, mitä oli tänä päivänä tapahtunut!

Tuntui niin syntiselle koko päivä. Mitähän äiti sanoo, kun ei löydäkään häntä vintistä? Sitä ei ollut pallolla ollessa tullut ajatelleeksi.

Ja vaikka hän ei mitään syytä tiennyt, mistä olisivat nyt voineet käydä kantelemassa, tuntui kuitenkin kuin olisi käynyt paljo akkoja äidille pauhaamassa ja lapsineen valittamassa. Oli ihan kuin olisi tapahtunut tällä aikaa, kun hän oli pallolla, jotakin hyvin paljon ja hyvin pelottavaa.

Hän mietti, miten pääsisi vinttiin sitä tietä, jota oli tullutkin. Mutta se oli mahdotonta. Miksikä tulikin sieltä? Tuntui nyt, että ei ollut pallolla ollut hauska ollenkaan, vaikka Iikkakin oli. Häneltä oli ihan itku tulossa.

Ei ollut kerrassaan mitään neuvoa. Kun ajatteli huomiseksi hautajaisia tyttöjen kanssa, aivan kuin sillä äitiä lohduttaakseen, niin tuntui sekin mahdottomalta, kun Aappo oli vihassa eikä ollut miten sovittaa Aappo.

Hän riemastui, kun Viitasen isäntä pyysi viemään hevosta laitumelle. Sillä emäntä oli siitä hyvästä antanut hänelle aina nisuleipää, jonka Liisa sitte vuorostaan antoi Aapolle papin palkkaa. Ja kun hän oli hevosen vienyt ja suitset paluuttaessaan Viitaselle sai kaksi suurta nisuleivän kämpälettä, niin meni hänen suunsa leveään nauruun. Mieli oli keveä aivan kuin olisi ollut maailmasta kaikki paha poissa, jota hänen syykseen sanottiin.

Riemastuneena meni hän jo muutamain tyttöjen luona käymään ja ilmoittamaan, että huomenna pidetään hautajaiset. Mutta se oli paha, että hän ei tavannut Aappoa eikä saanut hänelle leipiään. Kotona arvaavat, että hän on taas ollut hevosta viemässä, josta äiti ei pitänyt.

Hänestä tuntui lohduttavalle, kun arveli, että isä on jo työstä tullut kotia. Ja isä istuikin jo syömässä.

Näyttivät molemmat olevan hyvällä tuulella, äitikin, josta Liisa heti päätti, että ei ole käyty kantelemassa. Jos nyt tulisivatkin, niin isä sanoisi, että antaa lasten sopia keskenään. Niin hän aina sanoi.

Mutta äitiä häveten, kun oli ollut hevosta viemässä, jäi Liisa seisomaan ovensuuhun nisuleipäkämpäleet kainalossa ja ujosti katsellen heitä.

- Jopa olet taas ollut hevosiakin ajamassa!

Äiti ei sanonut ankarasti, mutta juuri sen vuoksi Liisaa hävetti oikein! Hän olisi paiskannut leipäpalat johonkin, mutta kun olivat jumalanviljaa. Hänestä oli ennen ollut hauska ratsastaa, mutta nyt hän ei halua milloinkaan! Eikä hän ollut oikeastaan välittanyt leivistä eikä Aaposta, vaan säälinyt muka Viitasen isäntää.

- Viitasen isäntä pyysi hartaasti ja emäntäkin kiitteli sitten, kun vein, ettei isännän itsensä tarvinnut lähteä. Semmoinen vanha miehen kanttura kulkemaan semmoista matkaa... Häneltä olisi mennyt puoliyöhön!

- Mihin asti sinä veit? kysyi isä.

- Orihakaan, vastasi Liisa häpeillen sitäkin, että sinne asti.

- Tohditko sinä ajaa juosten? kysyi isä.

- Voi veikkonen! vastasi Liisa aivan kuin samalla kertaa muistaen kaikki retket, joilla oli ollut hevosta viemässä ja laskettanut mitä kaviosta oli lähtenyt. - En minä nyt tällä kertaa enää olisi ajanut kovasti, vaan Kuivalan Janne tapasi minut matkalla. Hän vei Heikkilän tammaa ja rupesi sitä kehumaan.

- Hyvä se onkin Heikkilän tamma! sanoi isä.

- Ei, veikkonen, se kestä Viitasen mustalle! Ei siitä ollut yrittääkään. Kun me lähdimme koettamaan ja minä räpsäytin suitsiperillä muutamia kertoja kahta puolta, niin seekatti kun se meni vihaisesti! Vedet silmiin tulivat minulla. Sitte ei tarvinnut kuin aina vähän kiljasi, niin musta painoi korvansa luimuun ja paransi menoaan!

Liisa oli ihan innostunut ja aikoi kertoa muitakin tapauksia, jolloin Viitasen musta oli kunnostanut itseään, mutta isä ehti kysyä, että palkakseenko Liisa leivät sai.

- Niin.

- Noin paljo?

- Niin.

- Äiti, sanoi isä. - Käy sinä puhumassa Viitaselle, eikö hän ottaisi Liisaa rengiksi.

Liisa katsoi pitkistään isää ja syöksyi sitte äkkiä ulos. Hän juoksi vinttiin, missä heittäysi maata ja rupesi itkemään.

Hän ei rupea rengiksi!

Mutta kun ajatteli, että oli niin monasti ajanut hevosella, ja että kaikki sanoivat häntä poikatytöksi, niin tuntui kuin pitäisi hänen ruveta rengiksi. Sitä se merkitsi Lapin emännän puhe, että pahahenki on hänet valtoihinsa saanut, ja että hyvä ei seuraa! Ja hän näki itsensä lakki päässä, housut jalassa ja piippu hampaissa! Tuntui melkein siltä, että joku tulee hänet täältä vintistä ottamaan ja viemään rengiksi heti.

Kun kuului askeleita portailla, niin ajatteli hän mennä ikkunan kautta ulos, juosta Tepolle ja sanoa Iikalle, että hänet pannaan rengiksi. Mutta hän ei olisi ehtinyt päästä pakoon, ja hän sieppasi käteensä korennon, jota vaatteita kuivatessa käytettiin nuoran kannattimena. Sillä hän uhkasi lyödä tulijaa. Hän lyö pään halki! Sieltä tulikin vain isä. Mutta hän oli vihassa isällekin. Ja kun ei viitsinyt uhata isää, niin ajatteli hän, että hyppää ikkunasta alas vaikka pää murskaksi menisi!

Isä vakuutti, että hän sanoi leikillään sitä, että Liisa rengiksi, ja houkutteli hänet sisälle.

Liisa vielä epäili, että isä tarkoitti sittekin, että hänet pannaan rengiksi. Ja hän sanoi päättävästi, aivan kuin koko maailmaa vastaan, ettei hän tässä maailmassa rengiksi rupea eikä tahdo, vaan muuksi.

- No miksi muuksi?

- Merimiehen akaksi. Tepon Iikka rupeaa merimieheksi ja on aikonut sitte minut naida!

Isä ja äiti nauroivat.

- Ja Iikankin kanssa toissa päivänä tappelit! sanoi äiti.

- Kuka sitä on sanonut!

- Itse kerroit.

- Niin, no sen verran, se ei haittaa! Iikka on se poika joka ei välitä pikku asioista.

- Liisa raukka! sanoi äiti.

- Mikä raukka Liisa on? sanoi isä muka hyvin totisen näköisenä, ja Liisa sanoi kuin jatkoksi siihen:

- On niitä raukempiakin!

Liisa oli mielestään kuin turvan takana. Mutta illalla, maata pannessa, vielä pelotti, että jos panevat sittekin rengiksi ennenkuin Iikka ehtii merimieheksi. Ja sen vuoksi hän päätti, että vasta hän ei ratsasta hevosella, ei tappele eikä ole poikain kanssa. Eikä sitä tapahtunutkaan huomenna, mutta jo ylihuomenna hän vähän tapella jutisti.
JUMALANMARJAT

Ulla oli hyvin mahtava. Miksi ei olisi ollut, kun kaikki aina kilvan pyrkivät hänen mukaansa marjaan!

Se oli yleinen, juurtunut ja vahva usko, että Ulla tietää ja löytää aina parhaat marikot. Siinä oli aivan kuin jotakin salaperäistä, jonka vuoksi tytöt ihan palvelivat Ullaa marjaretkillä. Ja pojatkin varoivat, että eivät suututtaisi häntä.

Mutta Raution Kalle hänet suututti!

Kerran kun tulivat marjasta, niin Kalle ei uhrannutkaan jumalanmarjoja.

Niitä, näet, pirautettiin johonkin määrättyyn paikkaan, ja tavallisin paikka oli muuan korkea kivi heti kaupungin tullin takana maantieltä poikkeavan metsätien varressa. Sanoivatkin sitä Jumalankiveksi. Sen laella oli suurehko kuoppa, johon marjat pantiin.

Kalle oli saanut päähänsä, että Jumalalle ei tarvitse marjoja antaa. Mitä Jumala niillä tekee? Parempiahan ovat omenat, joita ulkomailla kasvaa puut täynnä!

- Ja viikunat ja rusinat! arveli joku poika, joka oli Kallen uskoon taipuva.

Tytöt katselivat Ullaa kysyvästi. He olivat vahvasti uskoneet tähän asti, että Jumala syö marjoja. Mutta onhan ulkomailla omenia niin paljo kuin haluttaa, ja Jumalahan saa ottaa mitä tahtoo! Mutta heissä herännyt epäilys poistui heti, kun Ulla selitti, että marjat ovat jumalanviljaa niinkuin omenat, viikunat, rusinat ja kaikki. Ja jos ei anna marjoja, niin Jumala ottaa pois kaikki marjat.

Ulla uhkasi, että hän ei ota Kallea mukanaan marjaan. Semmoista pakanaa!

- Otapa kun tahasi! Semmoisia marikoita kuin sinä, löydän minä ummessa silmin!

Kaikki hämmästyivät. Tyttöjä melkein kauhistutti, ja ne pojat, jotka eivät olleet jumalanmarjoja panneet, juoksivat takaisin ja ripsauttivat kivelle kourallisen. Kun seuraavana päivänä olivat menossa marjaan, tiedustelivat kaikki Ullalta, että miten Kallen käy, kun ei antanut jumalanmarjoja.

Ulla selitti, että Kalle ei löydä koskaan marikkoa. Ja jos kuin hyvään marjapaikkaan tuleekin, niin muuttuu se kanervikoksi!

Pojat säälivät Kallea, mutta tytöt sanoivat, että niin saa Jumala semmoista rangaistakin! Ulla vakuutti, että saisi ankaramminkin rangaista mokomaa!

- Sanoi niin hyviä marikoita kuin minä löytävänsä ummessa silmin! Mitähän sanoisi, jos Jumala laittaisi niin, että pitäisi hänen olla aina ummessa silmin?

Toiset jo uskoivat, että Kallesta tulee sokea, kun hän niin sanoi Ullalle.

Kun he menivät Jumalankiven ohi, niin juolahti muutamalle pojalle mieleen käydä katsomassa, onko marjoja syöty. Sitä eivät olleet ennen koskaan tulleet merkille panneeksi.

- Ei ole syötykään!

Kaikki syöksyivät omin silmin näkemään, ja olivat ihmeissään.

Jumala ei siis välitäkään marjoista?

Kaikki katsoivat kysyvästi Ullaan, ja olivat aivan kuin iloisina Kallen puolesta. Ulla oli vähän aikaa epäröivän näköinen. Mutta sitte hän sanoi:

- Kalle varmaankin on käynyt ja pilannut marjat.

Voi kauhistus! Mikä Kallen perii?

Ulla selitti, että Kalle marjaan mennessään eksyy, joutuu synkkään korpeen, josta ei ilmo-ikinä pääse pois. Siellä saa asua metsänpeikon kanssa, joka poimituttaa Kallella marjoja. Aina kun Kalle saa astiansa täyteen, niin se tyhjenee yht'äkkiä. Aina vain pitää hänen poimia!

Tuntui kauhealle kaikista. Ja marjasta palatessaan he panivat jokainen kourallisen, muutamat kaksikin kourallista jumalanmarjoja kivenkuoppaan, jonka ensin tyhjensivät entisistä ja tarkoin havuilla puhdistivat.

Se on varma, että nyt syödään! Huomenaamulla on kuoppa tyhjä. Ja he toivoivat huomenna löytävänsä oikein hyvän marikon, kun olivat antaneet niin paljo ja hyviä marjoja.

Ulla vakuutti, että he löytävät semmoisen marikon, että eivät koskaan ole semmoista nähneet - hän löytää! Mutta iltapäivällä tulivat jotkut Ullalle kertomaan, että Kallekin oli ollut marjassa ja saanut enemmän kuin he! Ja oikein kauniita marjoja.

Ulla joutui hämilleen.

Miksi ei Kalle ollutkaan eksynyt? Miksikä ei Jumala Kallea rangaissut? Ehkä ei tarvinnutkaan Jumalalle antaa marjoja. Ehkä Kalle oli sittenkin oikeassa.

Illan suussa Ulla lähti katsomaan, onko Jumala syönyt marjojaan. Hän hiipi yksinään metsätielle ja kiipesi kiihkoisena kivelle.

Ei ollut syöty! Marjat olivat aivan niin kuin oli pantu. Niin kauniita ja niin paljo niitä! Ullakin oli nyt varma, että ei Jumala välitä marjoista. Mitä hän niistä söisi, kun on omenia ja kaikkea muuta, joka on makeampaa! Ja jos Jumala haluaa, niin saahan hän metsästä vaikka kuin paljo!

Hänkin oli pannut kaksi kourallista marjoja kuoppaan.

- Minä otan ne pois!

Ulla ammensi kaksi vankkaa kourallista helmaansa ja sieppasi lisäksi puoli kourallista. Sittekin teki vielä mieli ottaa.

Kun ei Jumala kuitenkaan niitä syö...

Hän otti taas kourallisen. Mutta siihen jäi vielä niin paljo hyviä ja kauniita marjoja!

Mitä niitä siihen jättää? Pilautumaan!...

Ulla lappoi kaikki helmaansa. Mikä joukko niitä oli! Oikein tuntui raskaalle helmassa. Ja hänen marja-astiansa kotona tuli kukkurilleen, ja vielä toinen astia puolilleen.

Mutta näkeväthän tytöt, että kuoppa on ihan tyhjä! Hän sanoo, että Kalle on ne käynyt ottamassa, Kalle on ne - varastanut!

Seuraavana aamuna marjaan mennessä Ulla kulki kiireesti kiven ohi ja koetti sanoa toisille, että katsotaan palatessa. Mutta kaikki muut halusivat nähdä, oliko jumalanmarjat ennallaan. Kilvan juoksivat kivelle Ullan rientäessä edelleen.

- Ulla, Ulla! huudettiin joukolla.

Ulla ihan vavahti.

- Jumala on syönyt marjat!

Oikein helpottavalle tuntui Ullasta. Oli turhaa pelännyt! Miten ei ollut huomannut sitä, että tytöt luulevatkin Jumalan syöneen!

Toiset tytöt olivat iloissaan ja hyväilivät Ullaa, joka oli heistä kuin Jumalan enkeli! Ja Ulla oli mahtava puolestaan.

Marjasta palatessa toiset panivat jumalanmarjoja runsaasti, runsaammin kuin ennen. Niin teki Ullakin.

Mutta iltamyöhäsellä Ulla meni kivelle ja ammensi helmaansa kaikki.

*

Joku poika oli tehnyt ensiksi julkisen tenän, että hän ei rupea Jumalalle enää niin paljo marjoja panemaan.

Eipähän Kallekaan ole eksynyt ja löytää ja saa marjoja, oli poika sanonut. Ja oli luopunut Ullasta ja aikonut mennä Kallen kanssa, vaikka Ulla oli pelotellut, että nekin, jotka Kallen kanssa menevät, eksyvät.

- Metsänpeikko houkuttelee sillä tavalla, että antaa Kallen löytää hyviä marikoita, mutta sitte viimein, kun saa hänet kauas, vie eksyksiin.

Siitä pelosta huolimatta houkuttausi muitakin poikia Kallen tovereiksi, kun Kalle oli löytänyt niin mainion hyviä marikoita, että kaikki, jotka olivat olleet Kallen kanssa, olivat saaneet enemmän kuin he.

Viimein alkoivat tytötkin nurista, kun piti jumalanmarjoja antaa mitallisittain. Ja joka kerta enemmän. Koko joukko kerran niskoitteli jäykästi vastaan, eivät ruvenneet antamaan niin paljoa kuin Ulla vaati. Ulla itse pani nyt mitallisittain, enemmän kuin kukaan oli koskaan antanut. Ja, hänen, Ullan ei olisi tarvinnut antaa ollenkaan "hänen kautta kun Jumala näytti marikot"! Ja Ulla kaasi marjat kivenkuoppaan itseensä tyytyväisenä ja mahtavana kuin olisi kumassut suoraan Jumalan kouraan!

Seuraavalla kerralla, kun mentiin joukolla marjaan, niin - eksyivät.

- Mitäs minä sanoin? Minä sanoin, että hyvä ei seuraa! ilkamoi Ulla.

Ja toisille tuli hirveä hätä. Tytöt itkivät ja lupasivat, että he antaisivat vaikka kaikki marjansa, jos vain vielä pääsisivät kotia. Pojat, joita Ullan joukossa oli vielä muutamia pieniä, olivat yhtä nöyriä. Ja kaikki aivan kuin rukoilivat Ullaa, jolle heidän mielestään Jumala ei voinut vihassa olla, kun hän oli viime kerralla uhrannut, vaikka ei olisi hänen tarvinnutkaan.

Ulla oli tyyni ja rauhoitti heitä. Kyllä he löytävät tielle ja pelastuvat kotia, kun hän vähän hommaa!

Hän sylkäsi kämmenelleen ja sopotti jotakin niin kiiruusti, ettei kukaan selvää saanut.

Ihmeteltiin ja jännityksellä seurattiin hänen toimiaan, luottavalla odotuksella katsottiin joka liikettä.

Sopotettuaan jonkun aikaa löi Ulla etusormellaan sylkeä kämmenellä, jolloin sylki pirskahti kahtaalle päin. Ulla lähti päättävästi liikkeelle.

Kulettiin, kulettiin joku matka, niin jo muuan tunsi paikat. Ulla sylkäsi kämmenelleen, uudisti koko konstinsa.

- Joo, kohta ollaan tiellä!

Niin oltiinkin.

Kyllä se oli tuo Ulla erinomainen! Ja kaikki marjansa he jakoivat Jumalalle ja Ullalle, jolle antoivat päältä osan ja loput kumasivat kivenkuoppaan roskineen päivineen.

Oli sääli vähän, kun kotia ei jäänyt ollenkaan. Mutta saavathan he huomenna. Ja paljo toivoivat he saavansa. Ulla vakuutti.

Pienehkön saavillisen vei Ulla jo sinä päivänä marjakauppiaalle. Ja vanhempansa ja naapurin akat ihmettelivät ja kehuivat Ullaa.

Mutta illempana tapasi hän Kallen, joka muitten poikain kanssa tuli marjasta. Niillä jokaisella oli suuri vasullinen ja niin komeita puolukoita, ihan kypsiä ja suuria kuin karpalot!

- Me olemme löytäneet hyvän marikon! sanoi Kalle, johon toiset pojat heti liittivät selitykseksi, että Kalle sen on löytänyt.

Kalle käski Ullankin tulla huomenna heidän kanssaan, että näkee kerran oikean marikon! On semmoinen pitkä kankaan harju, jonka rinne on ihan punaisenaan. Sen rinteen alla on suoperäinen alanko ja siinä ovat mättäät täynnä, että kihisee, ja niin suuria! Ja Kalle selitti tarkoin koko marikon, missä se on.

- Tulepa varsin! yllytteli Kalle Ullaa.

Ulla sanoi välinpitämättömästi, että hän menee omaan marikkoonsa, jonka hän tietää semmoisen, että parempaa ei voi olla. Mutta hän päätti itsekseen, että he menevät sinne Kallen marikkoon hyvin varhain aamulla, että ehtivät poimia astiansa täyteen siihen, kun Kalle tulee. Ottavat hyvin suuret astiat, ettei jää Kallelle ja toisille pojille mitään!

- Minä tiedän nyt hyvän marikon! kehui hän kumppaneilleen, joita meni huomiseksi haalimaan marjaretkelle. Ja toiset tulivat intoihinsa, kun Ulla selitti, että siellä on kuin punaista verkaa ja peukalon pään kokoisia marjoja! Pitää olla suuret astiat ja lähteä jo varhain, kun marikko on kaukana.

Toiset toivoivat, että ehkä hekin saavat myödä asti. Ja sen vuoksi pyysivät he Ullalta, ettei heidän tarvitsisi jumalanmarjoja panna nyt kovin paljo, kun he eilenkin panivat niin runsaasti. Ullalle he lupasivat kukin yhden mitallisen.

- Riittäähän jumalanmarjoiksi kaksi mitallista?

Ulla sanoi riittävän hyvinkin ja ehdotti, että antaisivat hänelle kaksi ja jumalanmarjoiksi yhden. Se hyväksyttiin. Samahan se oli!

Mutta kun aamulla menivät marjaan ja olivat toimessa ja kuin jo toivoaan lähempänä, että saavat suuret astiansa täyteen, niinkuin Ulla vakuutti, niin arvelivat, että raskivat he antaa enemmän jumalanmarjojakin.

Kuoppa kukkurilleen! se oli yhteinen päätös.

Olivat kulkeneet pitkältä ja jokainen oli ehtinyt kysyä monastikin, eikö marikko jo tule. Kaikille oli tien varrella seudut outoja, Ullallekin, kun eivät vielä koskaan olleet täällä asti käyneet. Tuntui matka sen vuoksi pitkälle, varsinkin kun kiihkeästi odottivat marikkoa.

Ulla katseli ja tarkasteli muistellen, miten Kalle oli selittänyt. Tulee vasemmalla puolen tietä keto, jonka nurkkauksessa on koivikkometsää ja ladon edessä lakkapää petäjä. Sen kohdalta kun kääntyy oikeaan käteen ja kulkee suorastaan poikittain tieltä, niin tulee vähän matkan päässä se kangas.

Tuli muuan keto, jonka päässä oli metsää. Mutta siinä ei ollut petäjää ladon edessä, Ulla kulki vielä edelleen. Tie teki polven ja lähti ihan toiseen suuntaan eikä näyttänyt ollenkaan siltä, että enää tulisi ketoja. Ja tuntui siltä, että edempänä ei voinut se marikko olla, kun olivat jo niin pitkältä kulkeneet. Hän palasi takaisin kedon luo, jota vielä katseli. Siinä olikin pieni mänty muutamalla laidalla, vaikka se ei ollutkaan aivan ladon edessä, vaan vähän ulompana.

Se on se keto. Ja tuolla oikealla näyttää metsä kohoavankin kankaaksi.

Hän poikkesi tieltä metsään.

Tytöt tulivat virkeiksi, hyppivät ja iloitsivat. Kaikki alkoivat katsella, milloin alkaa punaisena paistaa. Marjanvarsia jo oli ja joku marjakin aina siellä täällä.

Mutta marikkoa ei tullut, vaikka olivat kahloneet metsää jo kuinka kauan. Ei näkynyt marjanvarsiakaan. Paljasta kanervikkoa oli vain!

Ulla kulki kiireesti etumaisena ja kiihtyi yhä kulussaan, niin että toisilla oli vaiva pysyä jälessä.

He tulivat viimein muutamalle kanervikkokankaalle ja siitä laskeutuessa kopiksi suohon, joka oli silmänkantaman aava, ja jossa ei ollut puuta ei ainoata pensastakaan.

Ulla lähti rohkeasti taas liikkeelle palatakseen tielle, jossa vielä tarkastaa, ovatko oikeasta paikasta kääntyneet. Mutta ennenkuin vielä odottikaan tietä, olivat he taas kanervikkoisella kankaalla ja siitä laskeutuivat suon laitaan samaan paikkaan kuin äsken.

Ulla säikähti. Hänellä tuli mieleen, että tämä ehkä on se oikea marikko, mutta on muuttunut kanervikkokankaaksi ja suoksi!

Toiset kyllästyivät jo ihan tykkänään ja alkoivat tahtoa, että palataan tielle, ja mennään entisille marikoille!

Ulla taipui siihen heti ja lähti uudestaan tietä tavottamaan. Mutta pitkän aikaa kulettuaan tulivat taas kanervikkokankaalle, siitä suon reunaan, aivan samoille jalkainsa sijoille.

Ulla seisoi ja vapisi. Hän oli varma, että tämä oli se hyvä marikko, mutta muuttunut tällaiseksi, kun hän on ottanut jumalanmarjat. Ehkä hän jää tänne ijäksi!

- Eikö kukaan osaa tielle? kysyi hän rukoilevasti toisilta.

- Olemmeko eksyneet?

- Olemme...

- No, tee se sylkikonsti! sanoi joku sillä äänellä, että hätäkö oli, kun on semmoinen konsti. Ja siihen luottivat toisetkin.

Ulla epäröi. Mikäs oli sen avulla löytää silloin, kun hän tiesi tien. Mutta kuitenkin hän vähän kuin toivoi nytkin ja koetti.

Sylki pirskahti kahtaalle, yhtä suuri osa kummallekin päin. Hän katsoi toisiin aivan kuin kysyen, minne päin oli lähdettävä. Mutta he odottivat juuri hänen päätöstään ja olivat valmiit lähtemään minnepäin tahansa, varmoina että Ulla osaa sen konstinsa avulla.

Ulla lähtikin taas, mutta lyhyen ajan kuluttua oltiin siinä, mistä oli lähdettykin.

- Sinähän et sopottanut ennen pärskäyttämistäsi! sanoi joku, joka oli silloin viimeksi ihmetellyt, sitä sopottamista ja pitänyt sitä juuri pääasiana, sillä muun osasi hän itsekin.

Mutta Ulla itse oli aivan ryhditön ja ihan kuin turvaili muihin. Hän taipui tekemään konstin uudelleen, mutta kuin tajuamatta mitään ja oli aivan kykenemätön. Hänellä ei ollut sylkeäkään suussa. Toiset toimittivat sitä hänen kämmenelleen niin, että riitti kai!

Mutta hän ei osannut sopottaa! Hän kysyi, lukisiko hän isämeidän. Toiset arvelivat, että se sopotus on parempi, mutta toiset taas päättelivät, että ehkä isämeitä on kaikista paras.

Ulla aloitti isämeitää, mutta sekausi jo paljon ennen jokapäiväistä leipää. Hän käski jonkun toisen lukea sen hänen edestään.

Se tehtiin ja Ulla löi sormellaan suureen sylkilammikkoon kämmenellään. Sylki säteili joka suunnalle ja pirskui kaikkien silmille.

- En minä tiedä! sanoi Ulla tuskan äänellä, heittäysi toimettomaksi ja rupesi itkemään.

Häntä pelotti ja hän oli siitä varma, että muut osaavat kotia, mutta hän jää yksin tänne. Eksyy jotenkin toisista. Toisetkin, jotka olivat väsyneet kiireellisestä kulusta, istahtivat kanervikolle ja muutamat tytöt rupesivat itkemään.

He eivät osaa mihinkään, vaan jäävät tänne ikipäiviksi!

Ulla tunsi siitä jonkunlaista lohdutusta, kun toisetkin pelkäsivät. Mieluummin hän kuoleekin tänne muitten kanssa kuin jää yksin... Ja hän aivan kuin säikähti, kun joku sanoi nyt muistavansa varman keinon, miten osaavat kotia.

Oli käännettävä vaatteet nurin!

Ullalla tuli kiire kääntämään vaatteensa, ettei jäisi muista. Ei ollut kuin siunaama hetki, kun hän oli apposten alasti. Hän kiskasi paitansa hätäisesti nurin, niin että se repesi siinä kiireessä. Ja hänellä oli taas vaatteet yllään, kaikki nurin, siihen kun toiset olivat päässeet vasta parahiksi riisumisen alkuun. Kenkäinsä ruojusetkin käänsi hän niin alas kuin menivät, jota varten päästeli ne irti nauhoista.

- Kuulitteko? kysyi pari heistä yhtä aikaa ilahtuneina ja niin kovasti, että Ulla säpsähti, luullen jonkun hänen takanaan karjaisseen.

Kaikki rupesivat kuuntelemaan. Mutta ei kuulunut muuta kuin variksen raakuntaa kaukaa. Se tuntui Ullasta pahalle, tuo variksen raakunta. Pelotti, että varikset hakevat sitä, joka jumalanmarjat on ottanut!

Hetken perästä varis raakkui juuri heidän päällään. Heti tuli toisiakin siihen lentelemään ja raakkumaan.

Ne ilmoittivat, että täällä se on!...

Ulla tunkeutui toisten keskelle, heidän turviinsa. Mutta sittekin pelotti, että jostakin päin tulee joku, joka hänet sieppaa ja kantaa kynsissään syvään korpeen, josta hän ei pääse koskaan pois, vaan saa ijankaikkisesti poimia marjoja... ja aina kun astia on täynnä, niin se yht'äkkiä tyhjenee...

- Kuulkaa! huudahtivat kaikki yhtä aikaa.

Kuului laulua, Raution Kallen ääni!

Kaikki riemastuivat. He pukivat jo vaatteensa, mitä olivat riisuneet. Ulla vain kytrötti liikkumatta. Ja kun toiset ehdottivat, että huudettaisiin oikein kovasti yhteen ääneen, jotta Kalle kuulisi, niin rukoili Ulla, ettei huudettaisi. Pelotti häntä, että jos huudetaan, niin tulee se!

Toiset jäivätkin ääneti ja rupesivat taas kuuntelemaan. Kuului vain silloin tällöin himmeitä äänen katkelmia ja sitte lakkasi kuulumasta kerrassaan.

Tytöt rupesivat itkemään. Tuntui, että nyt he eivät enää pääse koskaan täältä. Koti tuntui olevan niin äärettömän kaukana, että eivät yhdessä päivässä sinne ehtisikään, jos osaisivatkin.

He syyttivät Ullaa, kun hän ei antanut huutaa!

- Ja senvuoksi me eksyimmekin, kun Ulla tahtoi itselleen kaksi mitallista marjoja, ja Jumalalle vain yhden. Vaikka parempihan Jumala on kuin Ulla! sanoi joku tyttö syyttävästi, ja siihen yhtyivät toisetkin tytöt, joilla nyt oli selvänä eksymisensä syy.

- Voi, voi Ulla sinua!

Ulla ihan luhistui kokoon aivan kuin toisten syytössanat olisivat hänet kolhineet siihen lysmyyn.

- Mutta mehän lupasimme panna kivenkolon kukkurilleen! sanoi joku sitä tarkoittaen, että heidän syytään ei ole eikä tarvitse siis heidän jäädä eksyksiin, vaan ainoastaan Ullan.

Ja Ullasta tuntui kuin vajoaisi hän maan sisään.

- Voi, elkää jättäkö minua!...

Ihan heidän läheltään kuului nyt puhetta. Siellä meni Kalle ja muita poikia, joitten äänen myöskin tunsivat!

- Kalle! Kalle! Kalle! huusivat kaikki ja hyppivät ääntä kohden kuin hurjistuneet. Muuan kymmenkunta askelta, niin he olivat tiellä.

Kalle oli tovereineen marjaan menossa. He katselivat kummissaan heidän luo syöksynyttä joukkoa, jossa kaikki olivat hurjan iloisia, hyppivät ja hyväilivät heitä, selittäessään, että he ovat olleet eksyksissä. Mutta Ulla heistä oli kummallisimman näköinen ja seisoi kuin tuomittu yhdessä kohden.

- Mikä tuolla Ullalla on?

Toiset selittivät, että Ullalla on vaatteet nurin, jotta osattaisiin kotia.

- Se on koko noitaämmä! nauroivat pojat.

Hän noitaämmä! Jos tosiaan muuttuukin noitaämmäksi, semmoiseksi, joka pääsiäisyönä lentää kylpyvasta pyrstönä!

Kallen kävi sääliksi Ullaa, joka rupesi itkemään. Hän katsoi poikiin nuhtelevasti ja sanoi kuin pyytäen:

- Ei saa kiusata Ullaa.

Hän meni Ullan luo ja lohdutti häntä, ettei hän ole noitaämmä.

- Tule nyt meidän kanssa marjaan. Ja tulkaa kaikki. Siellä on hyvä marikko, että saa vaikka sata saavia! Se on tässä aivan lähellä, tuon tien polvekkeen takana.

- Mutta jos eksytään? sanoivat tytöt pelokkaasti, joilla aivan kuin mielessä kajasti, mitä Ulla oli Kallesta sanonut: että metsänpeikko houkuttelee hänet aina edemmäksi ja sitte vie.

Mutta Kalle vakuutti, ettei eksytä, sillä he ovat jo ennenkin käyneet samassa marikossa. Ja toiset selittivät käyneensä paljo edempänäkin. Joku huomautti sitäkin, että eivät ole eksyneet, vaikka eivät ole jumalanmarjoja antaneet hyppysellistäkään.

Se oli kummallista tytöistä! Ja he huomauttivat Kallelle, että Jumala syöpi marjoja, vaikka Kalle oli sanonut, ettei syö. Aina oli kuoppa tyhjä, vaikka olivat jos kuin paljo panneet!

Sitä oli Kallekin ihmetellyt, kun pojat olivat kertoneet hänelle. Mutta hän oli äidiltään kysynyt ja äitinsä oli sanonut, että varmaan varikset käyvät syömässä tahi joku pojan ilkimys käy aina ottamassa.

- Mutta eihän sitä tiedä, arveli joku poika, jos käypikin ne syömässä se, jolla on pitkä häntä ja toisessa jalassa kavio!

Ullasta tuntui aivan kuin hän pakahtuisi. Hän seisoi kuin onneton vaivainen ja rupesi taas itkemään. Toinen jalka jo tuntui niin omituiselle. Hän ei uskaltanut katsoakaan sitä.

Kalle uteli ja tiedusteli, mitä hän itkee. Ulla sai sanotuksi ainoastaan: jalka.

- Sinulla ei ole toisessa jalassa kenkää, sanoi Kalle. - Missä se on?

Sitä ruvettiin joukolla etsimään ja löydettiinkin metsästä, johon se Ullan juostessa oli kirvonnut jalasta. Kalle toimitti kengän jalkaan Ullalle, joka itse oli aivan saamaton.

- Käännetään tuo leninkikin oikein! sanoi Kalle, riisui sen Ullalta, käänsi ja puki taas päälle. Hän auttoi ja vaali Ullaa kuin pientä sisarta. Ja kaikki muutkin olivat niin ystävällisiä.

Mutta Ullan oli omituisen paha olo. Aivan kuin kyllästytti marjain poiminta, vaikka oli niin hyvä marikko, ettei hän koskaan ollut sellaista nähnyt, ja toiset myötäänsä iloissaan huusivat ja ihastelivat marjain paljoutta.

- Poimitaan sitte, Ulla, pienemmille, sanoi Kalle. - Se on niin komeaa, kun kaikilla on astiat täynnä!

Ulla alkoi riipiä tulisella kiireellä kaksin käsin, kyyköttäen saman marjamättään ääressä kuin Kalle uskaltamatta erota hänestä muuta kuin minkä kiireellä juoksutti marjansa jonkun vasuun, aina kun oli saanut mitan täyteen. Hän poimi kaksi mitallista siihen kuin Kalle yhden. Kaikki huomasivat suurten astiainsa täyttyvän kuin itsestään, ja riemu oli yleinen.

Kun marja-astiat kukkuroillaan suuria kauniita puolukoita puuhattiin kotia lähtöä, huomattiin Ullan iso vasu typötyhjäksi. Nyt kaikki vuorostaan Ullalle poimimaan ja joukko taas hajalleen metsään. Mutta Ulla heittäysi Kallen marjamättään ääreen toimettomana istumaan ja rupesi katkerasti itkemään. Kallen udellessa sai Ulla itkunsa seasta vaivalla selitetyksi, että hän oli ottanut jumalanmarjat kuopasta.

Kalle antoi Ullalle täydellisen synninpäästön, niinkuin ainoastaan lapset voivat antaa toisilleen. Ja Ullakin nyt näki, miten metsässä päivä paistoi kirkkaasti.

Iloiten ja laulellen palasi joukko kotia.

*

Kotona ihmeteltiin Ullaa.

Hän oli ennen näyttänyt tietävänsä, että hän oli etevämpi muita. Oli ollut aina johtajana, määrääjänä ja käskijänä, jota toiset tottelivat nöyrästi kuin orjat. Mutta nyt hän oli muuttunut toiseksi.

Hän oli nyt aina siivo, ystävällinen, avulias, nöyrä ja palveleva toisille lapsille. Sellainen oli kotona ja kaikkialla. Oudompikin huomasi heti ensi silmäyksellä hänen palvelevaisuutensa.

Se oli omituista hänen vanhemmistaan, jotka siitä paljon puhelivat keskenään. Ja tuli siitä melkein aina puhetta vieraittenkin kanssa, jotka ihailivat Ullaa ja sanoivat monasti olleen oikein liikuttavaa nähdä Ullan käytöstä toisia lapsia kohtaan ja sitä mieltymystä, jolla toiset häneen ovat kiintyneet

- Lapsissa tapahtuu joskus äkkiä muutos, arvelivat jotkut.

Omituista se oli heistä kaikista ja vähän niinkuin yliluonnollista.
VANHA KOTI

Aappo oli lapsista vanhin ja hänen toimenaan oli kerjuulla käynti kaupungilta. Sillä he olivat köyhiä. Niin köyhiä, että täytyi asua missä sattui. Täksi kesäksi olivat saaneet asunnon muutaman talon tallissa, joka olikin varsin mukava asunto.

Ahkerasti täytyi Aapon olla liikkeellä, anelemassa.

Monta itkua hän oli itkenyt, paljon kovaa kärsinyt. Talvella oli usein tuntunut kamalalle lähtö, kun ulkona ryski pakkanen tahi vonkui pyryilma, joka tahtoi kontetuttaa kadulle. Hän olikin sen vuoksi toivonut, että kesä kestäisi kauan. Kesällä oli keveämpää, kun isän ansiot olivat paremmat. Vaikka nälkä, melkein alituinen nälkä, oli kesälläkin.

Mutta nyt hän, Aappo, sai uuden kodin. Muuan rouva otti hänet pojakseen, kasvattaakseen ja kouluttaakseen hänet ihan kuin oman poikansa. Ja siitä oli Aappo ylen iloinen!

Saa syödä nisua ja lihaa niin paljon kuin jaksaa. Saa aina olla kauniissa vaatteissa ja kirjat kainalossa kulkea katuja. Ei tarvitse muuta kuin lukea ja leikkiä toisten koulupoikain kanssa.

Ja miten komea uusi koti oli, kun hän sinne tuli. Lattiat liukkaat, että tahtoi langeta, huoneita niin paljon, että niihin eksyi. Muutamassa huoneessa oli kuvastin niin suuri, että oli lattiasta kattoon asti, ja siinä näki koko kuvansa, jota oikein säikähti. Kaikkialla kiilsi ja välkkyi. Uunitkin olivat kirkkaat ja valkoiset kuin sokeri, että olisi tehnyt mieli kielellä maistaa.

Hänelle oli muuan kamari. Oma kamari! Siinä oma sänky, rautainen ja kultakoristeinen. Ja niin kaunis peitekin. Kamarissa oma kirjahylly, oma pöytä. Täällä sai lukea läksynsä ja täällä nukkua.

Mutta hän itki illalla maata pantuaan!

Jo illallista syödessä oli itku kurkussa, niin että makeat palat eivät alas painuneet, ja oli kauhea nälkä, kun nousi syömästä.

Kotona hänen lähtiessään oli jauhopuuropata ollut lattialla ja piimäsinukkakannu nurkassa.

Kun hän meni lumivalkoisten lakanain väliin, pehmoiselle vuoteelle, kauniin peitteen alle, niin syöksähti itku. Oli niin outoa kaikki. Lakanatkin haisivat niin oudolle - valkoiselle, ja koko vuode niin vieraalle.

Hänellä oli niin ikävä.

Niillä siellä kotona, tallissa, oli niin hauska. Lapset makaavat lattialla ja äiti on heidät peitellyt... Aamulla telmivät toistensa kanssa ja nauravat... Hänen pitää vain itkeä.

Hyvä Jumala, kuinka hän itki!

Hänellä oli niin ikävä heitä kaikkia, isää, äitiä ja siskoja.

Hän ei voi olla täällä! Kuka niille raukoille kotona talvella ruokaa hakee?...

Ja Aappo näki silmissään veljensä ja sisarensa, silmät kirkkaina ja iloisina äidin ympärillä, kun äiti jakoi heille korista, mitä hän, Aappo, oli kaupungilta tuonut...

Hän näki kaikki kerjäläispojat, joita aina tapasi kaupungilla. Niillä oli hauska ja hyvä olla.

Täältä hän ei koskaan pääse kerjuulle!

Mutta aamulla hän menee kotia, lähtee etteivät tiedäkään. Jos osaisi aukaista tuon ikkunan, niin hyppäisi siitä kartanolle... Mutta jos on portti kiinni? Pääseehän aidan yli. Olihan kartanolla päivällä pienet tikapuut. Ne nostaa aitaa vasten...

Aaposta tuntui jo hauskalle, kun ajatteli tulevansa kotikartanolle. Ja koputtaa tallin ovelle...

Tahi hän ei koputakaan. Kiipeää ylisen oven kautta sisään, niin etteivät tiedäkään, ja menee hiljaa maata toisten viereen... Aamulla kun isä ja äiti heräävät, niin näkevät hänet siinä!

Hän nousi vuoteeltaan ja meni ikkunaan katsomaan. Mutta kartanolla liikkui vielä palvelijoita.

Hän menee yöllä, kun ovat kaikki nukkuneet...

Hän nukahti itsekin. Ja aamulla kun heräsi, ei hän tahtonut päästä selville, missä hän on.

Tuntui aivan kuin poliisit olisivat hänet kulettaneet johonkin. Hän oli hampaistaan riippunut tallin räystäässä ja putoamassa ja poliisit olivat alla. Isä oli sanonut, että nouse Aapo tallinkatolle ja juokse karkuun, mutta hän ei päässyt, kun ei saanut käsillään mistään kiinni. Hän oli pudonnut poliisien syliin.

Vähitellen pääsi hän oikein tajuntaansa ja selvisi hänelle, missä hän oli. Tuntui olonsa paremmalle kuin tuo uni, mutta mieli oli arka aivan kuin hän olisi jotakin pahaa tehnyt.

Hän ihan pelkäsi, kun täti tuli. Mutta täti oli hyvin ystävällinen ja toi uudet vaatteet hänelle.

Aaposta ei tuntunut enää niin pahalle kuin illalla. Mutta kun hän oli pukeutunut uusiin, niin hän häpesi itseään. Kengät olivat samanlaiset kuin tytöillä, korkearuojuiset. Ja tuntuivat kengiksi liian keveiltä kun oli aina ollut raskaat saappaat hänellä, joskus aikamiehen saappaatkin. Housut eivät olleet kuin polviin asti. Takki tuntui olevan niin lähellä ruumista. Mutta siinä oli kiiltonapit. Ja sukat olivat kauniit.

Täti vei hänet saliin kuvastimen eteen, jossa Aappo katseli kuvaansa aivan kuin vierasta poikaa. Hän ei voinut käsittää täysin, että hän on tuollainen. Ja kun hän jäi hetkeksi aikaa yksin, niin hän puheli sille ja viittoi. Tuntui kummalliselle, kun se ei ääntänyt, vaikka aukaisi suutaan, nyökäytti päätään, liikutti käsiään ja kulki niinkuin hänkin.

Se oli herraspoika siellä kuvastimessa ja hänestä sievä. Sievät sillä kengätkin ja lyhyet housut, sievä sen takki. Mutta itsellään hän niitä häpeili.

Mutta kun hän meni kotiaan, jonne täti oli hänen luvannut mennä käymään ja näyttämään uutta pukuaan, niin hän mieltyi itseensä ja aivan kuin pelkäsi, että kaunis puku ei pysy semmoisena, vaan muuttuu. Tuntui kuin kiiltonapit putoaisivat, niin että piti katsella niitä myötäänsä. Ja katsellessa itseään tuntui, että hän ei ole hän itse, vaan se kuva. Hän oli vähän jo olevinaan.

Se on varma, että äiti ei häntä tunne.

- Aappo! huudahti äiti iloisena, kun Aappo ilmestyi tallin ovelle. Hänellä oli ollut ikävä Aappoa.

- Jopa sinä olet sievä, aivan kuin herraspoika! sanoi sitte äiti.

Mutta lapset eivät tunteneet, suu auki töllistelivät pysäytettyään leikkinsä.

- Eipään oo Aappo! intti Ville, joka Aapon jälestä oli vanhin joukosta, vaan melkein lyhin, kun hän oli kyssäselkä. Aapon, hänen niinkuin muidenkin mielestä, olisi pitänyt olla aivan toisellainen. Avojaloin, rikkinäiset housut, suuri takki, jossa hihat oli käärittynä, karvalakki päässä ja käsivarrella vasu, josta äiti olisi heille jokaiselle jakanut paloja. Se oli vain joku muu poika, tuo!

Kun äiti vakuutti, että Aappo se on, niin Ville purskahti itkuun ja huusi, ettei se ole Aappo! Toisetkin siihen yhtyivät, itkivät sitä, kun heillä kaikilla oli niin ikävä Aappoa.

Eivätkä he uskoneet sittekään, kun isäkin tuli kotia ja sanoi Aapoksi tuota poikaa. Ja kun hän oli pois lähdössä, niin eivät siitä välittäneet, heistä oli vain parempi että menisi.

Kun äiti rupesi itkemään, niin pillahtivat hekin toinen toisensa jälkeen itkemään sitä, että äiti itki, ja samoilla vesillä sitä, ettei oikea Aappo tullut.

Aapoltakin pääsi itku. Hän meni tallin oven taakse seisomaan, missä itki ääneensä.

Hän olisi tahtonut ne entiset vaatteensa, jotka uudessa kodissa oli viskattu menemään. Oli niitä nyt niin sääli. Ne olivat sittenkin paremmat. Hän ei tahdo olla sellainen kuva, vaan oikea Aappo. Hän jää tänne, käy heti kerjäämässä itselleen toiset, oikeat vaatteet ja vie nämät pois!

Isä karjasi ja käski kaikkien olla hiljaa, sekä komensi Aapon lähtemään taloonsa.

Hän lähti itkien, niinkuin usein ennen oli lähtenyt kerjuulle isän komentaessa. Hän itki paljon katkerammin. Kyyneleet lähtivät syvemmältä ja kuumempina vierivät poskia pitkin. Eikä itku tahtonut salpautuakaan.

Hän pysähtyi portin pieleen kivijalkaa vasten. Hän ei olisi tahtonut mennä edemmäksi. Tuntui, että siellä kartanon perällä tallissa oli kaikkein hauskin koko maailmassa. Muualla ei päiväkään paista niin kirkkaasti...

Isä työhön mennessään komensi hänet äkäisesti menemään uuteen kotiin, jota käskyä Aappo ei uskaltanut olla noudattamatta. Ja nyt hän tiesi, että hänen pitää mennä ja olla siellä eikä saa tulla kotiaan.

Ajaisivat hänet pois kotoa, jos hän sinne karkaisi. Ja se tuntui lohduttomalle...

Hänet tapasi muuan tyttö, entisiä leikkitovereitaan, joka huusi:

- Voi, Aappo!

Ja tyttö ihmetteli ja ihasteli ihastelemasta päästyäänkin Aappoa ja lähti kulettamaan häntä ja näyttelemään muillekin.

Aapon mieliala kirkastui siitä ja hän oli hyvin olevinaan ja niinkuin jo mahtava entisten toveriensa joukossa, jotka ihmeissään katselivat häntä käsistään ja sormella koetellen. Hän tunsi taas olevansa se kuvastimen kuva.

Hän näytti kaiken vähänkin oppinsa, jota oli jo saanut, niin että hän myötäänsä otti nenäliinan taskustaan ja niisti nenäänsä, vaikka se kävikin hyvin hankalasti. Ja heidän joukostaan lähtiessään nosti hän lakkia ja oli muka kumartavinaan. Hyvin pystörintaisena lähti hän sitte ja katseli myötäänsä taakseen, niistäen nenäänsä.

Mutta kuta lähemmäksi hän tuli uutta kotia, sitä enemmän löi halu vastaan. Ja vanha koti kuvautui taas silmiin sitä selvempänä ja miellyttävämpänä.

Siellä näki hän muutamassa pilttuussa Kristiinan kauppapuodin. Teutorilla ja Assarilla oli luudantynkiä ja kiviä hevosina ja lehminä. Alarikki, jolla oli isän ikäloppusaappaat jalassa, takki päällä ja punavuorinen lakki nurin käännettynä päässä, oli sotaherra ja ajoi tallilapiolla. Ville seisoi paljain säärin, ja oli ripustanut housunsa jonkun seipään nenään laivan purjeiksi, ja purjehti Ameriikkaan...

Sitte pieni Rafael ja vielä pienempi Benjami, pienet raukat!... Kaikilla niillä oli niin äärettömän hauska siellä tallissa, johon oven täydeltä aurinko paistoi.

Hänellä ei ollut mitään, ei kerrassaan mitään!

Siellä tallissa, kotona, olisi hänelläkin niin hauska ollut. Hän olisi hyvä heille kaikille. Vuolisi Alarikille hevosia, Villelle laivoja, Teutorille ja Assarille rakentaisi lehmiä, Rafaelia ja Benjamia kantelisi ulkona ja leikkisi heidän kanssaan... Ja hän kerjäisi niin ahkerasti, että olisi ruokaa aina... Ei välittäisi talvella pakkasistakaan...

Äiti raukkakin, joka itki!

Aapolla oli pulpahtaa heti itku, siinä kadulla. Vaivoin sai pidätetyksi.

Mutta kun hän tuli uuteen kotiinsa ja täti torui, kun hän oli ollut niin kauan ja silmänsä liannut, sai hän laukaistuksi kireälle pingoittuneen mielensä. Hän itki oikein reutomalla, että tätikin pelästyi ja heltyi.

Mitä enemmän täti lohdutteli Aappoa ja pyyteli herkeämään itkemästä, sitä rajummin Aappo itki.

Hän tyyntyi vasta pitkän ajan kuluttua. Mutta maata pantua oli taas kuin jotakin kurkussa ja mieli raskas...

Äitiä hänellä oli ikävä, niin niin ikävä!

Hän kuuli korvissaan aivan äidin äänen:

"Koeta, lapseni, olla siivo, että sinusta kunnon mies tulisi. Muista aina vanhempiasi ja siskojasi, jos ovatkin köyhiä ja halpoja. Ja kiitä Jumalaa, joka on sinulle tämän hyvän antanut."

Mutta tämä ei ollut Aaposta hyvä. Täällä hän ihan varmaan kuolee! Minkä vuoksi hänen pitää täällä olla? Miksi ei saa olla kotona? Hän ei tahdo olla kenenkään muun poika kuin äidin!...

Hän käypi joka päivä kotona. Ja täällä on hän vain niin kauan, että käypi koulun. Sitte menee hän kotiin, on siellä ikänsä äidin luona ja kulkee sitte heille hyvin ahkerasti kerjäämässä.

Sillä hän lohdutti itseään. Aappo raukka! Ei aavistanut, että siihen, kun koulun käy, unehtuu jo - vanha koti.
SAIRASVUOTEELLA

Nanna tuli sairaaksi.

Hänellä oli väliin hyvin hauska. Tuntui kaikki niin somalle. Usein sai nauraa oikein, kun varpaat ja sormet puhelivat keskenään, juoksivat ja leikkivät.

Toisinaan oli taas paha. Silloin useinkin oli paha, kun Kaisu liikkui. Se, että Kaisu liikkui, oli semmoista että pieni, pyöreä musta rupesi kiertämään hyvin sukkelasti ja pani uuu uuu uuu. Ja se musta kiersi yhä kiireemmin ja suureni suurenemistaan, tuli aivan huoneen kokoiseksi, niin ettei mitään nähnyt eikä kuullut muuta kuin uuuuuuuuuuu...

Mutta kaikkein pahimmalle tuntui, kun tuli Tuppelan kummitäti.

Hän kysyi aina, tahtooko Nanna kuolla? Hän ei tahtonut kuolla, mutta piti sanoa, että tahtoo, sillä jos olisi sanonut, ettei tahdo, niin olisi se ollut synti, eikä olisi päässyt taivaaseen, jos olisi kuollut. Mutta kun sano, että tahtoo, niin piti kai kuolla...

Ja Tuppelan täti kävi usein katsomassa Nannaa. Nanna oli niin kaunis. Silmät loistivat omituisella välkkeellä ja koko lapsi aivan kuin säteili.

Mahdotonta oli tädin mielestä ihmislapsen olla niin kaunis. Ja hän melkein uskoi, että Nanna, hänen ristityttärensä, muuttuu tuossa enkeliksi ja semmoisena eroaa heistä liitelemään kirkkauden asunnoihin. Kuolema ei ollut hänelle muuta kuin katoaminen tuonne siniseen kirkkauteen.

Ja hänestä oli niin riemuisaa kuulla Nannan haluavan kuolla, hän itki aina sitä iloa. Maltittomana oli hän sitä odottanut ja oli jo nähnyt monasti sielun tekevän riemulla ja autuaallisella hymyllä eroa pienestä ruumiista.

Mutta Nanna yhä viipyi täällä ja viipyessään muuttui, niin että oli kuin maan alta kaivettu. Niin kuihtunut oli, ettei hänessä ollut kuin luut ja nahka. Posket olivat painuneet kuopalle ja olivat sinikuultavat, otsa kellertävä, huulet mustat kuin karrelle palaneet, kädet pitkinä sormina ja jänteinä, ja olivat kuoleutuneen väriset.

Kun hän nukkui, olisi luullut hänet kuolleeksi, jollei pieni rinta olisi hiljaa kohoillut merkiksi, että hengen kipinä oli vielä kytemässä.

Siihen luultiin hänen nyt rauhallisesti sammuvan...

Niin luuli, tahi oikeastaan oli siitä varma, äitikin. Hän odotti sitä kuin joka hetki nytkin, kun yksinään istui sairaan luona.

Vähän väliä kävi hän silmäämässä ja istahti sitte syrjään, pään pohjukkaan, ettei alituisella katselemisella häiritsisi kuolevaa sairasta.

Keväisen päivän kirkas ja lämmin paiste kuulti lasketun uutimen läpi ja pilkisti sisään pienimmästäkin raosta. Kevään henki oli talvisen unen horroksista herättänyt muutaman kärpäsen, joka lenteli huoneessa sinne tänne. Se oli vielä hidas liikkeissään eivätkä siivetkään lentäessä surisseet, mutta se liikehti lakkaamatta iloisena virkistymisestään.

Äidin silmiin vierähti kyyneliä. Ne työnnälti omituinen tunne, joka yht'äkkiä pulpahti ja aivan kuin hytkähytti mieltä. Se oli kuin toivoa ja kaipuuta...

Hän oli koettanut vakuuttaa itselleen, että parempi olisi Nannan kuolla, ja uskoa, että tallella on lapsi taivaassa, mutta aina palausi toivo ja halu saada pitää hänet luonaan täällä. Ja vaikka kuinka oli koettanut totuttaa itseään siihen ajatukseen, että Nannaa ei olisi täällä, niin ammotti tyhjänä hänen jättämänsä sija.

Toivoi sittekin hänen vielä palautuvan...

Nanna oli nukkunut pitkään, ja kun hän heräsi, niin tuntui hänestä hyvälle ja miellyttävälle, niinkuin olisi jotakin hauskaa tapahtunut. Oli iloisen näköistä huoneessa, minne vain katsoi. Sängyn kohdalla seinällä oli kapea päiväpaisteinen juova, jonka valossa seinäpaperin kuviot näyttivät niin kauniilta. Tuntui kuin niillä siinä olisi ollut hyvin hauska. Ja häntä aivan kuin halutti tuohon. Hän oli olevinaan hyvin pieni ja kulki muuatta rantua pitkin. Kun se loppui, siirtyi hän toiselle, sitä myöten joutui lähelle kukanlehteä. Hän etsi tien, jota pääsi lehdelle ja istui sitte sille. Mutta sivulla vähän syrjässä, puoleksi varjossa toiseksi paisteessa, oli suuri avonainen ruusu. Sen sisällä näytti olevan hauska olla. Hän hyppäsi siihen. Sieltä näkyi vain kainaloita myöten...

Äiti tuli katsomaan ja kun näki sairaan olevan hereillään, niin painoi uutimen lähemmäksi ikkunan pieltä paisteen estämiseksi, ettei siitä kilo kävisi sairaan silmiin.

Nannan mieli kävi pahaksi, kun kukka seinällä tummeni. Hän oli kuin suutuksissaan äidille. Mutta hän huomasi samassa kärpäsen, joka lensi uutimeen ja jäi siinä sivelemään jalkojaan ja päätään sekä juoksi jonkun matkaa ja pyrähti lentoon.

Hän ilahtui siitä ja ihastuksissaan äänsi. Kun äiti katsahti häneen kysyvästi, sanoi hän hiljaisella, väsyneellä äänellä, mutta riemastus katseessa: kärpänen lensi!

Äiti nyökäytti päätään. Hänestäkin oli tuntunut kärpäsen ilmestyminen kuin ilahduttavalle. Ja kun hän taas istahti paikalleen, niin hän katseli kärpäsen liikkeitä kuin lohdutuksekseen ja huvikseen.

Nannasta tuntui, että nyt on kesä, kun oli kärpänen. Ja aurinkokin paistoi uutimen takana ihan kuin kesällä.

Silloin oli talvi, kun hän oli ulkona, ja oli soma ajatella, että nyt oli ulkona kesä. Kadut sulana ja lapsia leikkimässä kaduilla! Tuntui niin hauskalle. Ja tuli ikävä tyttöjä ja kaikkia.

Siitä oli niin kauan, hyvin hyvin kauan, tuntui ihan, että monta vuotta oli siitä, kun hän oli heitä ketään nähnyt.

Mitähän ne ovat tehneet sillä aikaa?

Hän ei osannut ajatella, mitä tytöt sillä aikaa olisivat tehneet. Mutta jos hän olisi heidän kanssaan, niin menisivät metsään... Sarkkisen kartanolla huvimajassa leikkisivät nukeilla. Ja kartanolla hyppisivät nuoralla ja hyppylaudalla, juoksisivat piilosilla... Olisi niin hauska, ettei koskaan ennen ole ollut.

Milloinkahan hän parantuu? Mutta jos hänen pitääkin kuolla, kun hän on sanonut tahtovansa? Mutta hän ei tahtoisi... Kun tulisi Sarkkisen täti, niin hänelle sanoisi, että hän ei tahdo kuolla...

Sarkkisen täti on siksi hyvä, että hänkään ei tahdo... Hän pitää lapsista, aina antaa heille mitä vain haluavat leikkeihinsä... Niin hyvää tätiä ei ole koko maailmassa.

Nanna kuuli jonkun tulevan ovesta ja kysyvän kuiskaamalla:

- Joko on loppunut?

Hän tunsi äänestä, että se oli Tuppelan täti.

Hän heittäysi nukuksiin, mutta kuuli äidin sanovan tädille, että hän on valveilla.

Hän rupesi toivomaan, että pääsisi hourioon niinkuin ennenkin. Kiihkoisella kiireellä koetti hän saada varpaita ja sormia puhelemaan keskenään. Mutta ne eivät ruvenneet, vaikka ennen rupesivat itsestään. Ei yksikään hiiskahtanutkaan eikä vähintäkään tuntunut siltä, että rupeavat.

Kun näki sen mahdottomaksi, rupesi hän toivomaan, että Kaisu liikkuisi.

Kaisu... Kaisu... Kaisu...

Nanna aivan kuin houkutteli ja kutsui. Mutta hän ei saanut silmiinsä tuota pientä mustaa. Hän jännitti itseään ja koetti aivan kuin puristaa sitä näkyviin.

Kun Tuppelan täti ilmestyi sängyn viereen, tunsi hän tuskallista kuumuutta ja yhä koetti Kaisua liikkumaan. Mutta ei näkynyt sitä mustaa, ainoastaan jotakin hämärää, suurta. Sekin haihtui pois, mutta kun hän koetti sitä nähdä, niin ilmestyi se taas.

Hän ei laskenut sitä menemään enää. Siihen keskelle ilmestyi aivan kuin joku kurkistamaan. Kun hän kiihotti ja kiihotti sitä ja aivan kuin lähemmäksi veti, niin rupesi näkymään selvemmin, ja se suureni ja liikkui.

Se huojui joka taholle ja rupesi sitte laskeutumaan. Laskeusi, laskeusi, hyvin syvälle meni ja sitten rupesi nousemaan. Se yleni, yleni hyvin ylös, pysähtyi ja rupesi hyvin kiireesti laskeutumaan hänen päälleen hirveää vauhtia, niin että alkoi ahdistaa ja tuntui kuin hän lutistuisi sen alle.

Hän säikähtyi, kohosi ylös, sieppasi tuolilta sängyn vierestä maitolasin ja sillä viskasi tuota...

Se pieneni samassa ja muuttui toisenmuotoiseksi: oli semmoinen kuin hyvin pitkä mies, pitempi kuin tavallinen, ja sillä oli peukalon pituiset jalat. Se paetessaan juoksi ja huusi niin hullunkurisesti, että Nannaa nauratti.

Hän tunsi jonkun koskevan itseään ja kuuli kuin äidin äänen. Kun hän katsoi ympärilleen, niin huomasi hän olevansa istuallaan sängyssä, äiti piti kiinni häntä ja Tuppelan täti seisoi loukossa pidellen päätään ja oli maidossa yltäyleensä. Kun äiti laski hänet makuulleen, rupesi Kaisu liikkumaan kauhean kiireesti ja huusi kovasti uuuuuuu...

Sormet ja varpaat puhelivat vilkkaasti. Niillä oli niin paljon puheltavaa ja ne pitivät semmoista elämää!... Isot varpaat rupesivat painimaan. Toinen oli Iivari ja toinen Risto. Iivari voitti ja Risto rupesi juoksemaan kaivon ympäri hyvin kiireesti ja toiset varpaat jälessä. Sormet nauroivat...

Nanna tunsi käden otsallaan. Hän katsoi ja näki Sarkkisen tädin. Nanna käski sormien olla hiljaa ja varpaitten siivolla, että kuulee, mitä täti sanoo. Mutta eivät ne tahtoneet asettua. Viimein sormet istuivat yhteen kohti niinkuin tytöt koulussa, ja rupesivat sipisemään. Varpaat rupesivat hevosille ja ajoivat maantielle ja sieltä metsään, josta kuului vain vähän hälinää...

Hän nukkui siihen. Ja nukkui taas pitkään. Kun hän heräsi, rupesi hän kuuntelemaan, mitä varpailla ja sormilla oli puhelemista. Hän muistikin, että varpaat olivat menneetkin metsään ja sormet istuivat koulussa. Mutta kun hän näkikin sormet paikoillaan ja tunsi varpaatkin, nauratti häntä ja tuntui, että on nähnyt unta.

Huoneessa ei hänen näkyvissään ollut ketään. Ulkoa kuului hilpeitä ääniä ja uudin oli vedetty vähän ylös, niin että näki korkeita, valkoisia pilven seinämiä, joita jäi huvitettuna katselemaan.

Ne olivat hänestä korkeita lumikinoksia. Hän kiipeili niiden rintuuksia. Pieniltä nyppylöiltä hyppi hän ja huprahti syvälle pehmeään lumeen. Taas kiipeili ylemmäksi ja ylemmäksi kahloen lumessa. Se oli hauskaa niinkuin talvella oli kinoksissa pehnata varsinkin lumituiskulla!

Hän koetti katsoa tuiskuiko siellä nyt. Mutta hän ei erottanut. Kun olisi äiti tullut, niin olisi kysynyt. Mutta sitte toivoi hän, että äiti ei tulisikaan, sillä äiti panisi uutimen alas. Ja hän oli hyvillään, että sai olla yksin ja katsella kauniita pilviä.

Ovi kävi ja hän vavahti. Kun kuuli kuiskailtavan, niin alkoi häntä pelottaa. Hän ummisti silmänsä. Kun tunsi, että tultiin lähelle katsomaan häntä, oli hän nukkuvinaan. Mutta kuultuaan Sarkkisen tädin äänen avasi hän heti silmänsä ja katsoi häneen hymyillen.

Tuntui hänestä niin hyvälle, ja aivan kuin halutti jotakin, mitä ei oikein tiennyt, vaan mikä olisi mieluista ja ilahduttavaa. Ja täti oli hänestä nyt niin hyvä ja rakas, että olisi haluttanut tehdä jotakin tädin mieliksi. Kun ei muuta voinut, niin lupasi Sarkkisen Annan pitää lainassa hänen kelkkaansa, minkä lupasi senkin vuoksi, kun oli ikävä Annaa.

Täti selitti, ettei enää kelkkaa tarvita, on melkein täysi kesä: Perhoset lentävät, linnut laulavat ja tytöt ovat jo leikkimajassa heidän kartanolla leikkineet.

Nanna tuli iloiseksi. Mutta hän rupesi kuin jotakin muistelemaan ja kysyi vihdoin, eikö jo kesä ole ollut.

- Ei ole ollut.

Mutta niin hänestä tuntui. Oli kuin hän olisi nähnyt jotakin kesästä tahi kuullut siitä kauan sitte. Aivan kuin hän olisi nähnyt tyttöjen leikkivän Sarkkisen kartanolla ja nänhyt perhosia, kukkia ja metsiä...

- Äiti. Olihan se kärpänen? kysyi hän yht'äkkiä.

Äiti sai kauan miettiä, mitä Nanna tarkoitti, mutta muisti sitten sen kärpäsen, joka Nannaa oli ilahuttanut ja josta hän itsekin oli ilahtunut. Hän selitti, että se oli viime viikolla.

Nanna jäi muistelemaan ja vähitellen selvisi hänelle se kirkas päivä. Eikä siitä niin kauan tuntunut olevankaan. Ja hän näki taas kesän ulkona, kadut paljaina, kedot kaupungin ulkopuolella vihantina. Sarkkisen kartanolla leikkimajan ja tytöt siellä. Näki kaikki heidät erikseen. Ja äänet, joita kuului kadulta, olivat kuin kaukaista iloa ja riemua, jota olisi halunnut kuulla lähempää ja nähdä.

Hän katsahti Sarkkisen tätiä kysyvästi ja täti tulikin lähelle, kumartuen kuuntelemaan. Hyvin hiljaa, aivan kuin varoen muita kuulemasta, sanoi Nanna:

- En minä tahdo kuolla.

Täti siveli Nannan poskia ja sanoi:

- Ei pieni ystäväni kuolekaan.

Nanna oli kuin irti päästetty. Hänestä oli niin äärettömän hauska. Oli aivan kuin hän jo olisi ulkona tuolla, tuon sinisen taivaan alla, ulkona kirkkaassa ilmassa, jossa toiset juoksentelivat iloisina, ja jossa oli niin hauska!...

Mitähän tytöt sanovat, kun hän parantuu?

Sormet huusivat:

- Tytöt, tytöt! Nanna tulee!

Ja tytöt Sarkkisen kartanolla juoksivat leikkimajasta ja kaikki hyppelivät hänen ympärillään iloisina ja syleilivät häntä...

Sormet taputtivat käsiään, mutta varpaat karjuivat niinkuin pojat sormille:

- Olkaa tytöt hiljaa, että Nanna saa nukkua!

Nannasta tuntui hyvälle, kun sai nukkua. Hän silmäsi äitiä ja Sarkkisen tätiä, jotka istuivat tuolilla sängyn vieressä, ja painoi sitte silmänsä umpeen. Ja varpaat ja sormet lauloivat hyvin kauniisti ja hiljaa, että se kuului kuin hyvin kaukaa...

Nanna heräsi aamuyöllä, ja kun äiti tuli hänen luokseen, pyysi hän: - Äiti, antakaa jotakin ruokaa. Ja nukke, se Rimsu-Maija!

PIKKU IHMISIÄ (1913) Novellikokoelma
VELI
I

Laura ei ollut nukeista välittänyt lainkaan. Mutta kerran ollessaan äitinsä kanssa kaupungilla kävelyllä hän yhtäkkiä pysähtyi myymälän ikkunan ääreen, jossa oli nukkeja, osotti niistä muuatta ja äitinsä hämmästykseksi sanoi:

"Osta, äiti, tuo minulle."

Se oli kyllä sievä nukke, jonka saattoi asettaa istumaan tahi seisomaan, kädet erilaisissa asennoissa. Mutta äidin mielestä siellä oli paljon kauniimpia ja sellaisia, jotka puhuisivatkin lausuen muutamia sanoja. Hän niitä tarjotteli, vaan Laura ei huolinut kuin siitä, jota oli osottanut.

Kun nukke tuotiin kotia, niin vanha Leena, kyökkipiika, joka sattui olemaan läsnä laatikkoa avattaessa, siunasi ja löi kahta kämmentä yhteen, sieppasi nuken ja juoksutti sen lehtorin kamariin:

"Lehtori, katsokaa! Rouvanne koulutyttönä, ihan ilmetty."

Lehtori ei ollut nähnyt rouvaansa ennenkuin aikuisena neitinä, oli tutustunut häneen vasta jonkun aikaa ennen kihlausta. Vikkelästi hän otti silmälasinsa, jotka lukiessaan oli pannut pöydälle, ja alkoi hymysuin tarkastella nukkea. Mutta hän epäilevästi pudisti päätään. Ei hän keksinyt mitään yhdennäköisyyttä nukessa. Hän päätteli itsekseen, että aina liioittelevan Leenan koko touhu johtui siitä, että Leena nähtävästi piti nuken taivaansinisiä silmiä ylen kauniina.

Mutta ettei Leena mitenkään tulisi nolatuksi innostuksessaan, lehtori hänelle ominaisen hienon kohteliaisuuden lisäksi sanoi mahdollisimman ystävällisellä äänella:

"Kyllä minä kuvittelisin rouvan pikku tyttönä hieman toisen näköiseksi."

Leena oli hämmästyksissään aivan kuin olisi yhtäkkiä unesta herännyt siihen lehtorin eteen seisomaan. Ei nukke nyt hänestäkään ollut rouvan näköinen yhtään. Ja häpeissään hän itsekseen jupisi:

"Mikä minua taas höpsytti?"

Mutta miten ollakaan, nukke lehtorin käsissä sattui makaavaan asentoon, jolloin se sulki silmänsä. Silloin lehtori hämmästyneenä lausui:

"Todellakin! - Todellakin vaimoni näköinen."

Hymy nuken kasvoilta oli kokonaan kadonnut ja suun ympärillä oli hempeän vakava, hieman surumielinen ilme.

"Soma nukke", ihasteli lehtori hyvätuulisena.

Hän riemastui kuultuaan, että vihdoinkin oli löytynyt nukke, joka miellyttti Lauraa, hänen ainokaistaan. Hän ryhtyi heti puuhaan saadakseen nukelle oman varsinaisen asunnon. Teetti kerrassaan pienen rakennuksen, jossa oli kaksi huonetta, sali ja kamari, parahiksi suuria nukelle, täydellisesti sisustetut. Niin että kun tämä pieni talo oli sijoitettu lehtorin rouvan kamariin ja Laura saanut sen mielensä mukaiseen järjestykseen, Leena käskettynä katsomaan sitä huudahti:

"No mutta mun päiviäni! Ihan kuin oikeassa talossa, puntista prikkuun. Ja niin juhlallista, että sydäntä hytkyttää." Omin valtoinsa pulpahteleva naurunhörähdys kuului tuon tuostakin Leenan maatessa lattialla tirkistämässä pienen talon ikkunasta sinne sisälle.

Laura näet oli järjestänyt niin, että oli katsottava määrätystä ikkunasta, ja siitä nähdäkseen piti katsojan paneutua pitkälleen lattialle. Lehtorin rouvalle, joka oli nuori ja tyttömäinen, oli se yhtä helppoa kuin Lauralle itselleen, mutta lehtorinkaan, joka oli jo vähän ikämies, ei auttanut muu kuin lattialle mahalleen!

"Todellakin", sanoi lehtori äänellä, joka ilmaisi, että vaivan maksoikin näkemänsä.

Pienestä ikkunasta tirkistäessä näkyi verhopeitteisestä oviaukosta vain vähäinen osa nukkelan sänkykamaria häämöttäen salaperäisessä valossa, joka sinne tunkeutui sen värikkäiden ikkunain läpi. Mutta saliin oli avara näköala. Katsojan vastaisella seinällä oli sohva. Siinä istui nukke omissa onnellisissa ajatuksissaan ja kasvoilla hymy, kirkas ja iloinen kuin peipon viserrys keväällä. Sohvan yläpuolella oli tauluna muuan Lauran äidin valokuva nuorena tyttösenä, sekin hymyilevä. Päätyseinässä olevista kahdesta ikkunasta, joiden välissä oli suuri kuvastin, paistoi päivä helakasti. Luonnossa oli kaunis syksyinen päivä, mutta tuon leikkimaailman pienessä talossa oli täysi kesän tunnelma.

"Kiitoksia", lausui lehtori noustuaan ja otti Lauran syliinsä. "Isä pyytäisi saada ehdottaa nukkelan nimeksi: Päivölä. Mutta mikä on nuken itsensä nimi?"

"Kirsti", vastasi Laura.

"Todellakin! Äidin kaima." Lehtori suuteli tytärtään.

Laura makasi Päivölän edessä joka päivä. Väliin tuntimääriä liikahtamatta.

"Mitä sinä siellä näet?" kysyi kerran äiti uteliaana paneutuessaan hänen viereensä lattialle.

"Katso, äiti. Kirsti on aivan kuin ajattelisi jotakin hyvin hauskaa. Eikö ole?" sanoi Laura.

"Niin on."

"Mitähän se ajattelee?"

"En tiedä, kultaseni."

"Minun niin haluttaisi tietää, mitä se ajattelee. Koeta sinä, äiti, sanoa."

"Rakas kultaseni, ei äiti osaa sanoa."

"Se muistelee jotakin hauskaa, jota sille on tapahtunut."

Ei äiti osannut sanoa.

"Mitä hauskaa sinulle on tapahtunut tuossa sinun kuvassasi?" kysyi taas Laura.

"Ei äiti enää muista."

"Koeta muistaa."

"Ehkä minä olin saanut hyvän todistuksen koulusta."

"Ei se ole mitään erinomaista", sanoi Laura halveksuen. "Isähän sanoo, että hyvän todistuksen saa, kun viitsii vähänkään lukea."

"Ehkä minulle ei ollut tapahtunut mitään erikoista", sanoi äiti nolostuneena onnistumattomasta yrityksestään.

"Minkä vuoksi sinä sitten olet niin iloinen tuossa kuvassasi?"

"Minulla yleensä oli hauska."

"Mitä hauskaa sinulla oli, äiti?"

"Äiti oli silloin nuori. Nuorena odottaa ja toivoo. Ja se tekee elämän hauskaksi."

Laura jäi miettimään katsellen ison aikaa äänetönnä Päivölään niinkuin äitikin. Sitten hän äkkiä sanoi:

"On aivan kuin Kirstikin odottaisi jotain. Eikö niin sinustakin?"

Siltä todellakin näytti kuin Kirsti, seisoessaan verhojen välissä sänkykamarin ovella tulossa saliin, olisi odottanut jonkun tulevan siinä silmänräpäyksessä. Ja äiti aivan kuin poistaakseen syntyneen mielikuvansa ehätti sanomaan:

"Kirsti odottaa veljeään."

"Eihän Kirstillä ole veljeä", sanoi Laura sillä äänellä kuin olisi hän samalla sanonut, että äiti puhuu aivan mahdottomia.

Äiti pääsi pulasta, kun lehtori tuli käskemään häntä telefoniin.

"Tule sinä, isä, sanomaan, mitä Kirsti odottaa ja toivoo", käski Laura.

"Tuskin Kirsti osaa odottaa ja toivoa mitään", sanoi lehtori luullen tällä vastauksella pelastuvansa nyt, kun hänellä oli kiire.

"Mutta silloin sen olisi niin paha olla kuin minun on", sanoi Laura tiukasti.

Lehtori hämmästyi ja unohutti kiireensä.

"Onko sinun paha olla?" kysyi hän kuin säikähtyneenä.

"On."

"Minkä vuoksi sinun on paha olla?"

Laura mietti etsien sanoja saadakseen sanotuksi sen, mitä hän tarkotti. Hän tapaili ja tapaili, vaan ei saanut mieleistään muotoa sanottavalleen ja lopuksi hänen täytyi tyytyä vastaukseen: "Sen vuoksi minulla on paha olla, kun minulla ei ole niin hauska kuin Kirstillä."

Lehtori naurahti, ja paneutuen pitkälleen lattialle tirkistääkseen Päivölään, sanoi:

"Mikä se sitten Kirstillä on niin hauska?"

"Sitäpä minä en tiedä ja haluaisin niin tietää."

Olisipa lehtori itsekin halunnut tietää, mistä tuo iloinen onnellisuus, joka loisti Kirstin koko olennossa siellä Päivölässä, missä oli niin yksinäistä ja hiljaista, että mieltä ahdisti katsella. Lehtori ei keksinyt aiheen atuakaan ja sanoi neuvottomuudessaan:

"Eikö äitikään tiennyt?"

"Äiti sanoi, että Kirsti odottaa veljeään", vastasi Laura huulet pitkällä.

"Niin todellakin", sanoi lehtori ihastuneena selitykseen, joka hänen mielestään oli sukkelasti keksitty.

Laura katsoi pitkään. Hän luuli, että muut näkevät sellaista jota hän ei näe, ja sanoi isälle.

"Näytä, missä se veli on."

"Veli ei ole vielä tullut. Hän on ulkomailla", alkoi lehtori selittää kuin todellista asiaa ainakin. "Veli on ollut Roomassa. Siellä, jossa on Pietarin kirkko. Meillähän on kuvia Rooman Pietarin kirkosta."

"Joko on lähtenyt Roomasta?"

"Jo on lähtenyt sieltä kulkien Sveitsin kautta, joka on hyvin kaunista vuorimaata. Olethan nähnyt kuvissa Sveitsin maisemia alppimajoineen ja vesiputouksineen?"

"Sielläkö veli on vielä Sveitsissä?"

"Ei enää. Sieltä veli on mennyt Parisiin."

"Onko siellä hauskaa?"

"On siellä hauskaa. Siellä on kauniita puistoja, joissa lasten on hauska leikkiä. Muutamassa suuressa eläin- ja kasvitarhan puistossa on lapsille kaikenlaisia huveja. Siellä on pienen pieni omnibus, jolla lapset ajelevat ympäriinsä puistossa. Siellä saa ratsastaa pienen pienillä hevosilla tahi suuren suurella elefantilla tahi kamelilla. Ja saapa siellä kyytiä vaunuissa, joita vetää kamelikurki."

"Sielläkö veli on vielä Parisissa?"

"Ei. Kyllä on lähtenyt jo matkalle sieltä."

"Milloin veli tulee?"

"Sitä en voi varmaan sanoa."

"Tuleeko huomenna?"

"Tjah!" Lehtori joutui vähän hämilleen, mutta jatkoi sitten: "Veli tulee Ruotsin kautta ja sieltä laivalla Helsinkiin. Isä menee katsomaan sanomalehdestä, tuleeko huomenna laivaa."

Niin lehtori pääsi. Hän meni ja selitti asian vaimolleen:

"Nyt pitää saada lisäksi poikanukke", sanoi hän nauraen. "Käy ostamassa mahdollisimman pian, sillä sitä odotetaan jo huomenna tulevaksi."

Lehtorin rouva kulki kaikki lelukaupat, mutta poikanukkea ei ollut saatavissa. Kauppiailla oli vain vanhojen varastojen jätteitä, uusia odottivat vasta joulun alle.

Lehtori sai keksiä syitä Kirstin veljen viipymiseen ja pitää maantieteellisiä esitelmiä Lauralle harva se päivä. Ei olisi ollut aina aikaa, ja vaikea oli saada esitelmiin uutta mielenkiintoa sekä keksiä loppua, joka Lauraa tyydytti. Niin että lehtori oli helisemässä, kuten hän päivitteli.

Tukholmassa olivat jo niin kauan viipyneet, että kumpikin oli kyllästyksissään. Kuninkaan linnassa vierailu ei huvittanut Lauraa ollenkaan. Lehtori seuraavaksi päiväksi keksi keinon: osti joitakin leluja ja antoi Leenan viedä ne Päivölän Kirstille veljen tavaroina, jotka hän on jo etukäteen lähettänyt. Se oli uutta ja tyydytti jonkun aikaa. Mutta sitten tuli taas kova ikävä:

"Missä Kirstin veli viipyy?"

Leena tuli lehtorin avuksi satulippaineen.

Hän otti Kirstin veljen haltuunsa Tukholman kuninkaallisesta linnasta. Sieltä olikin helppo lähteä satumaailmaan. Ja täällä oli avaruutta liikkua. Eikä tarvinnut veljen tuloa kiirehtää, hän sai nyt viipyä huoleti joululahjaksi. Joulun aaton aattona loppui Leenan viimeinen kertomus:

"Niin kulki poika suistumatta Surman suuhun. Sillä hän oli reipas. Niin astui kaatumatta pahan Kalman kartanolle, sillä hän oli rohkea ja iloinen poika. Sitten tuli hän suureen kaupunkiin, jossa talot olivat koreasti valaistut ja sisältä kuului kaunis soitto, mutta taloissa ovet olivat lukossa, ettei minnekään päässyt. Sinne valaistujen ikkunain ääreen raukka olisi kuollut, mutta joulupukki tuli ja koppoi pojan konttiinsa. Ja huomenna hän tulee, kun joulukuusi on sytytetty. Sen pituinen se."

Niin tulikin. Mukana oli ristimätodistus, nimenä: Veli Erkki.

Se oli reippaan näköinen poika. Katse avonainen ja rohkea ja suu sellaisessa hymyssä kuin olisi hän sanonut: Mehän olemme vanhoja tuttuja. Sillä oli vaaleanharmaja töyhtöhattu, lyhyt, tummanviheriä samettitakki, hopeanvärinen vyö, mustat polvihousut, punaiset sukat ja kiiltonahkakengät.

"Missä minä olen tuon nähnyt?" jäi lehtori tuumimaan nukkea katseltuaan.

"Missäpä sinä sen olisit nähnyt!" naurahti rouva leikkisästi.

"Olen minä jossakin nähnyt", vakuutti lehtori pannen käden otsalleen. Sitten jonkun ajan kuluttua sai hän irti muististaan, että muuan hänen entisiä oppilaitaan oli ollut tuon nuken näköinen. "Mikä hänen nimensä taas olikaan?" Lehtori koetti saada nimeä kiinni. Huomaamatta, että Leena, joka oli tullut seisomaan hänen eteensä, tarjosi teetä, lehtori vain katsoi häneen otsa kurtussa ja kummasteli ääneen: "Mikä kumma hänen nimensä olikaan?"

"Veli Erkki, Veli Erkki", vastasi Leena tokottamalla aivan kuin koettaen sitä iskemällä iskettää lehtorin muistiin.

Lehtorin rouva ei voinut olla purskahtamatta nauramaan Leenan erehdykselle ja hänen hassunkurisuudelleen opettaessaan lehtoria. Mutta lehtori hymähti vain ja pehmoisella äänellä selitti Leenalle:

"Minä tässä vain muistelin muutaman oppilaani nimeä. Tuo Veli Erkki on hänen näköisensä."

"Nii-iin", lausui pitkään Leena nauraen itsekin erehdykselleen. Mutta sitten alkoi puolestaan selittää: "Minusta tuo Veli Erkki vähän muistuttaa muuatta tohtoria, vai lieneekö ollut vielä aivan valmis tohtori?" Leena kääntyi kuin lehtorin rouvalta kysyäkseen, mutta tämä siirtyi toiselle puolen joulukuusta korjaamaan muuatta kynttilää, joka oli vähän, vaan ei ollenkaan haitalle asti, kallellaan. Ja Leena jatkoi: "Kumminkin se jo tohtoroi lomalla ollessaan. Mutta sitten se otti ja kuoli..."

"Eihän vain tapaturmaisesti?" kysyi keskeyttäen lehtori josta alkoi tuntua, että Leena on samalla polulla kuin hänkin.

"Tapaturmaisesti!" vastasi Leena. "Tapaturmaisestipa hyvinkin. Sairaan luo oli haettu, hevosella, niin se hevonen pillastunut ja siinä rytäkässä..."

"Mikä hänen nimensä oli?" keskeytti taas lehtori.

"Niin, sanokaa te minulle!" huudahti Leena. "Sen minä vain muistan, ettei se kumminkaan Palotorninmäki ollut. Mutta rouva sen muistaa?"

"Tarkottaako Leena Vartiovuorta?" kuului rouvan ääni kuusen takaa.

"Vartiovuori juuri!" sanoi lehtori yhteen ääneen Leenan kanssa. "Erkki Vartiovuori. Vai sieltä hän oli teidän pitäjästä."

"Ei ollut", kuului rouvan lyhyt vastaväite.

"Naapuripitäjästä hän oli, selän toiselta puolen", selitti Leena. "Kanttorin poika."

"Todellakin. Hänellä olikin kaunis lauluääni", sanoi lehtori. "Hän esiintyi usein iltamissa täällä soololaulajana. Hänen bravuurilaulujaan oli tuo, jonka sinäkin, Kirsti, niin hyvin laulat: 'Tuonne taakse metsämaan'. Hyvin miellyttävä, kelpo poika."

"Sitäkö lehtori tarkotti?" kysyi Leena.

"Juuri häntä", vastasi lehtori.

"Heti minunkin silmääni pisti, että tuopa on sen tohtorivainajan näköinen", sanoi Leena ja ihmetteli: "Se on soma, kun nukeissakin voi tavata jonkun ihmisen näköisyyttä."

"Eihän se ihme ole", sanoi lehtori. "Nukethan on ihmisen muotoisiksi muovailtu. Mutta voi sanoa eläimistäkin, koirasta, kissasta tahi muusta eläimestä, että tuo on sen tahi sen henkilön näköinen."

"On totta", hyväksyi Leena lähdössä salista. "Mutta", lausui hän hämmästyneellä äänellä ja pysähtyi ovelle, "eikö Laura tykkääkään Veli Erkistä?"

Laura oli panemassa nukkea laatikkoon. Hän oli hyvin vakavan näköinen. Painettuaan kannen kiinni hän vei laatikon etehiseen, aivan kuin jättääkseen sen lahjan joulupukille takaisin.

Lehtori ja rouva hämmästyivät. Laurahan oli koko päivän puhunut Kirstin veljestä, ollut iloinen laatikon tultua ja vielä iloisempi avattuaan sen.

"Minä tahdon maata", sanoi Laura etehisestä palattuaan.

Tuli hätä, että Laura on sairas. Mutta Laura pudisti päätään kyseltäessä, eikä hänellä ollut kuumetta lainkaan, kun mitattiin. Lehtori moittien itseään päätteli, että hän oli liiaksi jännittänyt Lauran mielikuvitusta kertomuksillaan Kirstin veljestä ja arveli, että miten lienevät Leenankaan sadut olleet valiten kerrottuja.

Laura makasi ääneti, vaikka ei nukkunut. Hän kyllä piti silmänsä kiinni, mutta vähän väliä raotti katsahtaen äitiin, joka istui sängyn ääressä. Vasta kun illalliselle käskettiin ja lehtorin mentyä äiti jäi yksikseen hänen luokseen, kuiskasi hän:

"Äiti, oliko se hyvin paha mies?"

"Kuka, kultaseni?" kysyi äiti kummastuen ja alkoi hänkin pelätä Leenan satujen vaikutusta.

"Mikä mies?"

"Se tohtori."

"Mikä tohtori?"

"Se Vartiovuori."

Äiti hämmästyi niin, että hätkähti kuin säikähdyksissään.

"Hyvä Jumala, mitä sinä, rakas lapseni, puhut?"

"Sinä punastuit, kun puhuttiin, että Veli Erkki on hänen näköisensä. Ja sinä itkit siellä kuusen takana. Minä näin kyyneliä silmissäsi. Minä näin."

Äiti tunsi, ettei hän nyt voi hallita ilmeitään, ja salatakseen itsensä Lauran katseelta hän kumartui ja painoi poskensa Lauran poskea vasten. Siinä he sitten puhelivat kuiskaten kuin salaripissä.

"Miten hän oli paha?" kysyi Laura, ripittäjä.

"Ei hän ollut paha", vastasi ripitettävä, äiti. "Päinvastoin hän oli hyvä. Kuulithan, mitä isäkin sanoi hänestä."

"Minkä vuoksi sinä sitten itkit?"

"Hänen kuolemaansa."

"Oliko hän sinulle hyvä?"

"Oli, hyvä hän oli."

"Hänellekö sinä kuvassasi hymyilet?"

"Nuku nyt, rakas kultaseni."

Laura herkesi äänettömäksi, ja hetken kuluttua äiti meni kuvastimen eteen ja seisoen selin Lauraan järjesteli tukkaansa, sormenpäillä pyyhkieli otsansa, silmäluomet, silmänalustat ja posket. Kääntyi sitten sivuttain kuvastimen edessä ojentaen ryhtiään. Silloin hän näki kuvastimessa Lauran istumassa sängyssään.

Ja he kuvastimen kautta hymyilivät toisilleen.

"Kuule, äiti."

"Mitä, kultaseni?"

"Tuo Veli Erkki tänne minulle."

Kun äiti lähti hakemaan sitä, huusi Laura jälkeen: "Elä tuo laatikkoa, tuo vain itse poika."

Nuken saatuaan Laura katseli sitä vähän aikaa ja sanoi:

"Minä pidän tästä."

Hän käski äidin mennä illalliselle.

"Ei minua nyt haluta", vastasi äiti.

"Mene vain, ettei isän ole ikävä", sanoi Laura.

Kun lehtori ja rouva palasivat kamariin, niin Laura nukkui punaposkisena ja hymysuin. Veli Erkki makasi päänalustassa. Lehtori tuli iloiseksi ja hymyillen katsoen vaimoonsa sanoi:

"Ei niitä ymmärrä noita lapsia."
II

Seuraavana päivänä esitettiin Päivölässä Veli Erkin kotiintuloa, juuri sitä hetkeä, kun hän oli astunut huoneeseen.

Lehtorin mielestä siinä todellakin olisi ollut hauska taulun aihe: Kirsti odottaen tulijaa on viimeistelemässä somisteluaan. Hän seisoo kuvastimen edessä selin katsojaan, mutta hänen kuvaimensa näkyy edestäpäin vähän sivuttain. Hienohipiäinen poski rusottaa ja pitkäripsiset silmät säteilevät kohti Veli Erkkiä, jonka kuvain on äkkiä ilmestynyt Kirstin näkyviin salin ovella seisovana, hymyillen niinkuin hymyillään iloiselle yllätykselle.

Päivölässä ennen oli ollut lehtorin rouvan mielestä niin kaihoisan hiljaista ja painostavan yksinäistä, että hänen oli ollut kerrassaan tuskallista katsella tuota alati hymyilevää Kirstiä, mutta nyt siellä näytti niin vilkkaan eloisalta noiden kahden elämäniloisen olennon näkyessä neljänä, että hän omasta halustaan makasi pitkät ajat Lauran vierellä lattialla kuin samanikäinen leikkitoveri.

Leena ei saanut tarpeekseen katsotuksi kerralla eikä kahdella.

"Sanon minä", vakuutti hän puhellen itsekseen maatessaan Päivölän edustalla kaikessa rauhassa, rouvan ollessa kävelyllä Lauran kanssa. "Sanon minä, että se on sitten mallevaa, puntista prikkuun. Ei tässä maailmassa somempaa. Herrattu noita nuoria! Jo ovat onnellisia, ovat. On tullut se, jota neitonen on odottanut, on tullut ainainen kaivattu, pitkäin päiväin ajatus, toteutunut on öitten uni. Ja toinen tuossa ovensuussa autuaana ajattelee: Tuossa on kaunis katsottuni, herttaiseni, nurmenkukkani. - Onnellisia olette jo vain olette. Kunpa kaikki ihmiset olisivat niin onnellisia..."

Leena vaikeni, hän nieleskeli itkuaan.

Laura, joka oli palannut kävelyltä, tuli kamariin.

Leena nousi ja sanoi heltyneellä äänellä:

"Herra lahjoittakoon sinulle, rakas Laura, kirkkaita päiviä."

"Mitä Leena tarkottaa?"

Leena jäi vähän aikaa miettimään tehden itselleen selkoa, mitä hän oikeastaan tarkotti. Sitten, tahtoen peittää tarkotuksensa, sanoi:

"Onnea, onnea ja menestystä, kullannuppu."

"Leena on erehtynyt", huomautti Laura. "Ei nyt ole minun syntymäpäiväni eikä nimipäiväni."

"Ei olekaan mikään päiväsi, kyllä Leena tietää, mutta muuten vain Leena toivottaa onnea."

"Kirkastako?"

"Niin, rakas Laura, kirkasta onnea, kirkasta oikein."

"Minkälaista se kirkas onni on?"

Leena joutui hämilleen. Taas oltiin samassa kuin äsken. Mutta sitten hänelle äkkiä johtui mieleen mutka. Hän istahti kyykylleen Lauran eteen, mairehymyssä suu ja sellaisella äänellä kuin olisi luvannut jotakin, josta Laura riemastuu, hän sanoi:

"Sellaista kirkasta onnea, että Lauralle veli!"

Laura vähän aikaa mietittyään kysyi:

"Eläväkö?"

"Elävä veli, reipas ja rohkea ja iloinen poika", lupaili Leena.

Taas mietittyään vähän aikaa Laura sanoi:

"Sen pitää olla tohtori."

Se oli niin vakavasti sanottu, että Leenaakaan ei naurattanut, vaan hän yhtä vakavana myönsi:

"Niin, tohtori! Siitä tulee varmasti tohtori. Lukemallahan tohtoriksi pääsee."

Laura alkoi jo mielistyä lahjaan, jota Leena tuntui hänelle toimittelevan ja tarjottelevan. Uteliaana hän kysyi:

"Roomastako niitä tuodaan?"

Leena hölmistyi. Oli aivan tietämätön, mitä vastata. Laura katsoi häntä vakavana silmiin ja odotti vastausta. Ei ollut Leenalla muuta neuvoa kuin antaa mennä:

"Roomasta niitä tuodaan."

"Joulupukkiko tuo?"

"Tuo väliin joulupukkikin."

"Tuoko muukin?"

"Tuo muuan kiltti täti."

Leena oli kuin tulisilla hiilillä, kun keskustelu oli saanut tämän käänteen. Hän pelolla odotti uusia kysymyksiä ja mietti, miten nyt pääsisi irti koko jutusta. Kun Laura jäi vähäksi aikaa ääneti, niin Leena käytti hyväkseen tilaisuutta ja lähti kiireellä pois. Mutta kun hän oli ovelle menossa, kuuli hän Lauran äänen:

"Leena."

Leena kääntyi ja sanoi:

"Laura kulta, Leenalla on jo kiire keittämään."

Laura sanoi sulalla isänsä suulla:

"No, Leena on hyvä ja toimittaa sen asian, niin minä olen kiitollinen."

"Minkä asian, kultaseni?"

"Sen pojan, sen elävän veljen sieltä Roomasta."

Leena pyörähti ja meni kyökkiin, jossa ratkesi nauramaan, ettei tahtonut loppuakaan tulla.

Leena parka ei aavistanut, että siitä asiasta tuli hänelle vielä ankara asia.

*

Syksyllä Veli Erkki kuoli. Kuoli tapaturmaisesti. Ollessaan retkeilyllä salissa se joutui Leenan jalkoihin ja musertui Leenan kengänkoron alla.

Leena säikähti niin, että lysähti istualleen. Hän ei itkenyt, vaan voivotteli. Lehtori, joka oli yksin kotona, tuli kamaristaan katsomaan. Hän luuli, että Leenalle oli sattunut joku taudinkohtaus, ja kysyi:

"Mikä Leenaa vaivaa?"

Leena osotti nukkea ja tukkaansa repien huudahti:

"Minä senkin hevonen!"

"Todellakin", lausui lehtori kumartuessaan katsomaan nukkea. "Todellakin surullista. Mutta minä pelästyin, että täällä oli kysymyksessä jotakin vakavampaa."

"Kyllä tämä on tarpeeksi vakavaa", voivotteli yhä Leena kuin suurissa tuskissa.

"Ehkä nuken voi vielä korjata", lohdutteli lehtori ja kokoili palasia lattialta.

"Ei, ei, ei! Ei sitä mestaria tule, joka sen korjaisi, mikä kerran on ollut minun kompuran jalkani alla", vakuutti epätoivoinen Leena.

"Ei todellakaan", myönsi lehtori katsellessaan onnetonta Veli Erkkiä ja sen irtonaisia paloja. "Mutta ostetaan toinen nukke, sillähän vahinko on täysin korvattu."

"Ja luuleeko tohtori, että se Lauralle kelpaisi?" sanoi Leena kuin ihmetellen, että lehtori sellaista puhuukaan.

"Samallainen nukke, minä tarkotan", selitti lehtori.

"Mutta, hyvä lehtori, jos se onkin samallainen, niin se ei kuitenkaan ole sama. Entinen on särkynyt, kuollut, saanut surmansa kauhealla tavalla! Laura itkee niin, että tulee sairaaksi, ja kun sattuu, niin kuolee, sen saatte nähdä, lehtori. - Voi minua vaivaista syntistä."

"Niin todellakin", sanoi lehtori miettivästi. Hän ei ollut tuota tuilut ajatelleeksi, että Laura voi onnettomuuden panna pahakseen, että se voi koskea häneen hyvinkin kovasti. "Mikä tässä nyt neuvoksi keksittäisiin?"

"Ei mitään neuvoa, ei mitään keinoa. - Voi minua, minkä onnettomuuden sain aikaan."

Lehtori lohdutti Leenaa, että Leena ei ollut yksin syyllinen onnettomuuteen, vaan oli hänelläkin suuri osa siihen. Hän oli leikkinyt Lauran kanssa nukeilla, kunnes Lauralle oli tullut aika lähteä lastentarhaan kesken leikin. Hänen huolekseen oli Laura jättänyt saattaa nuket Päivölään, mutta hän oli unohuttanut ne tuohon: Kirstin Runebergin puistoon odottamaan Veli Erkkiä, joka oli mennyt käymään yliopiston kirjastossa.

"Ja tuolla Kirsti vielä odottaa tietämättä kauheasta onnettomuudesta", voivotteli Leena. "Tuolla se hymyilee vain, niinkuin hymyilee Laurakin kotia tullessaan. Mutta sitten?" Ja Leena ratkesi niin haikeaan itkuun, ettei lehtori tiennyt mitä tehdä.

Tuli toki rouva kotia.

Hän säikähtyi ensin. Mutta sitten lohdutti Leenaa samoin kuin itseäänkin:

"Sillä aikaa, kun Laura on lastentarhassa, minä käyn ostamassa kaupasta samallaisen nuken. Se pannaan Päivölään, ja kun Laura tulee, ei hän tiedä mitään."

Lehtorin rouva lähti heti päällysvaatteita riisumatta. Ja Leena sai elämäntoivoa, mutta oli säikähdyksestä niin rampautunut, ettei kyennyt jaloilleen lehtorin auttamatta.

Rouva palasi tyhjin käsin kaupungilta. Nukkeja ei ollut enää kaupassa. Oli sanottu, että uusi lelutilaus saapuu näinä päivinä ja ehkä tulee silloin niitäkin nukkeja, vaan ei ollut varmaa. Ja rouva heittäysi tuoliin surullisena.

"Oli se ikävä ja surullinen tapaus", sanoi lehtori istuen ja jääden oikein tarkemmin tapausta ajattelemaan nyt, kun Veli Erkki tuntui lopullisestikin menneeltä mieheltä. Ja hän muisteli vainajaa. Oli jäänyt mieleen monta hauskaa ja kaunista kohtausta, aivan ihmiselämän todellisia kohtauksia Kirstistä ja Veli Erkistä. Tuossa vielä äsken, kun olivat leikkineet, hän kuljettaen Veli Erkkiä, Laura Kirstiä, olivat nuket puhuneet heidän suullaan tulevaisuuden toiveista. Olivat olleet kirkkaita toiveita. Kirsti oli ehdottanut, että Veli Erkki lukisi tohtoriksi ja sitten he yhdessä retkeilisivät ulkomailla. Veli Erkki oli luvannut. Ja oli kuvailtu jo tulevia matkoja ja hauskoja aikoja.

Lehtorin silmät sattuivat Kirstiin, joka istui muutaman kukkajalustan juurella - Runebergin puistossa - odottamassa Veli Erkkiä. Toinen elossa, toinen kuollut - niin, todella kuollut. Lehtori huokasi.

"Mutta jos siellä kaupassa sanottiin, että niitä ehkä tulee pian, niin silloinhan on vielä toivoa", sanoi lehtori lohdutettuna ja lohduttaen. "Ja sitä paitse: totta kai niitä tilaamalla voi saada ainakin tehtaasta, jossa niitä on valmistettu. Eihän tässä hätää ole. Ei Veli Erkki olekaan kuollut!"

Lehtori alkoi selittää, miten asia järjestetään niin, ettei Laura onnettomuudesta aavistakaan. Se käy varsin sukkelasti ja helposti: hän jatkaa vain leikkiä siitä, mihin Lauran kanssa olivat lopettaneet.

Lauran kotiatuloon oli lehtorilla kaikki järjestetty. Kirsti oli Päivölässä hymyilevänä, ja lehtori esitti Lauralle kirjeen Veli Erkiltä, joka selitti, että hän on mennyt maaseudulle viikoksi tahi pariksi lukemaan ahkerasti, suorittaakseen tohtorintutkinnon.

"Koeta nyt pitää hauskaa yksinäsi sen aikaa, rakas sisko", niin loppui kirje.

"Onnistui erinomaisesti", hymyili lehtori vaimolleen, kun oli esittänyt asian Lauralle.

Mutta kun lehtori oli jo jättänyt mielestään koko tapauksen ja istui työssään, tuli Laura hänen luokseen ja sanoi.

"Oletko, isä, kuullut siitä kauheasta tapaturmasta?"

"Mistä kauheasta tapaturmasta?" kysyi lehtori, luullen etta Laura on jonkun kyökissä kävijän kuullut puhuvan jostakin aivan äsken tapahtuneesta onnettomuudesta.

Laura kertoi:

"Maaseudulle mennessään Veli Erkki on joutunut pillastuneen hevosen jalkoihin ja siinä rytäkässä kuollut."

"Mistä sinä sen tiedät?" kysyi vähän harmistuneena lehtori, luullen että Leena oli asian Lauralle ilmoittanut, vaikka oli kielletty sitä tekemästä ja kehottamalla kehotettu olemaan aivan kuin hänellä ei olisi vähintäkään tietoa koko Veli Erkin onnettomuudesta.

Laura näytti veli Erkin hattua ja hopeista vyötä ja muutamia posliinipaloja, jotka tunsi Veli Erkin poskikappaleiksi ja jotka hän oli löytänyt salista läheltä yliopiston kirjastoa.

Lehtori oli jähmetyksissään ja jännityksissään. Odotti vain milloin Laura itkuun räjähtää. Mutta Laura ei räjähtänyt. Aivan levollisena hän lähti kerrottuaan tuon kauhean tapauksen. Ja päivällistä syödessä Laura puheli iloisesti ja usein itsekseen hymyili, mikä hänelle oli tullut omituiseksi tavaksi.

"Meidän neidistä taitaa tulla sellainen tyttö, joka ei pojista välitä", sanoi lehtori vaimolleen ihmetellessään tälle sitä kummallista seikkaa, ettei Laura itkenyt lainkaan Veli Erkin onnettomuutta.

"Niin, en ymmärrä", sanoi rouva. "Päivölän Kirsti kuitenkin näkyy surevan", jatkoi rouva purskahtaen itse itkuun.

"Kirsti?" ihmetteli lehtori. "Sitäpä on soma nähdä."

Hän meni tirkistelemään Päivölään.

Kirsti oli Päivölän salin sohvalla ja puoleksi makaavassa asennossa, niin että silmät olivat puolitiehen auki.

"Todellakin!"

Sen katse oli nyt hervakka ja kyyneleinen, niin kyyneleinen, ja suu itkunilmeinen. Hänen äänetönnä maatessaan siinä näytti kuin hän olisi ollut puoleksi tajuillaan, puoleksi tajutonna, niin synkän surun, niin mustan murheen vallassa, ettei voinut itkeä ääneen, ei edes valittaa.

Oli tuskallista katsoa.

Tuo syvän murheen kuva painui niin lehtorin mieleen ettei se jäänyt silmistä mielenkiintoisimmassakaan työssä. Laura puuhaili iloisena itsekseen, lauleskeli ja kävi puhelemassa ja hymyilemässä, mutta sittenkin lehtori odotti malttamattomana uutta Veli Erkkiä, Kirstin vuoksi.

Pian saapuikin uusi Veli Erkki muutamana iltapäivänä. Lehtorin ja rouvan iloksi ja riemuksi Leenalle, joka kävi makaamassa melkein joka päivä Päivölän edessä hokien: minä vaivainen syntinen.

Lehtori itse oli seremoniamestarina järjestämässä kuolleista nousseen Veli Erkin kotiatuloa. Hän oli sepittänyt kirjeen, joka oli osoitettu neiti Kirsti Päivölälle:

"Rakas Sisko.

Olen varma, että sinä olet itkenyt minua kuolleena. Lähellä kuolemaa olen ollutkin. Minulle sattui tapaturma, josta sitten sinulle kerron tarkemmin. Olen näin kauan maannut sairaalassa, jonne minut jo kuolleeksi luultuna oli kannettu. En ole ennemmin kyennyt kirjoittamaan. Mutta nyt olen terve ja saavun luoksesi pian. Sitten meidän taas on hauska. Odotan malttamattomana hetkeä, jolloin saan sinua syleillä, rakas sisko. Siis näkemiin.

Veli Erkki."

Tämä kirje kädessä ja taskussa Veli Erkki, jonka sopivassa tilaisuudessa oli ilmestyttävä Päivölään, lehtori istahti illallispöytään ja asian valmistukseksi kysyi:

"Vieläkö Kirsti itkee?"

"Ei", oli Lauran lyhyt vastaus.

Hämmästyneinä katselivat vanhemmat toisiaan ja yhteen ääneen sitten kysyivät:

"Minkä vuoksi ei?"

"Kirsti on kuollut."

"Onko sekin särkynyt?" huudahti lehtori katsahtaen vaistomaisesti Leenaan, joka seisoi ovella odottelemassa kirjeen lukua ja nähdäkseen sen vaikutusta.

Lauran vastaus kuului:

"Kirsti Päivölä lyhyen taudin sairastettuaan levollisesti nukkui kuoleman uneen tänään kello viisitoista minuuttia. - Kiltti äiti, voileipä ja pikkuruikkuinen pala juustoa, saanko?"

Lehtori syöksyi rouvan kamariin, sytytti sähkövalon vaaleanvihertävään kattolyhtyyn ja paneutui Päivölän eteen maata. Sen salissa oli pimeää, ainoastaan kuvastimen kohdalla kuumotti sen verran, että näkyi sen hyllylaudalla Veli Erkki vainajan hattu ja hopeinen vyö. Mutta Päivölän makuuhuoneeseen paistoi kattolyhdyn valo värikkäiden ikkunain läpi omituisella valaistuksella. Sinne tirkistäessään lehtori näki Kirstin valkoisessa puvussa makaavan sängyssä.

Kuollut?

Niin kalpea kuin kuollut.

Ennen avonaisina niin kirkkaat, iloa hymyilevät ja sitten raollaan syvää tuskaa kyynelöivät silmät olivat nyt unessa ja syvä rauha lepäsi pitkäripsisillä silmäluomilla, rauha otsalla ja valkoisilla ohimoilla. Mutta kaunishuulisen suun ympärillä oli vakava, surumielinen ilme.

Ooh, miten se oli hänen vaimonsa näköinen!

"Kuollut!"

Lehtori painoi päänsä lattiaan.

Siinä hän makasi Kirstin kuolinhuoneen edustalla, kirje ja Veli Erkki taskussa, ja - itki.
III

Lehtorin rouva oli karkottunut kamaristaan niin, että joululahjatyönsäkin muualla teki. Leena kun kävi siellä jokapäiväistä siivousta pitämässä, itki tuhersi. Lehtorilla oli kamarissa käyntiä harvoin, poikkeustapauksissa vain, ja astui huoneeseensa huoaten niinkuin sieltä lähtikin.

Päivölä oli hautakumpu, lehtorin rouvan kamari hiljainen hautuumaan puisto. Syksyn kauniit päivät sinne paisteella lisäsivät kaihoa, pilviset varjollaan loivat toivottomuutta.

Mutta silloin tällöin kuului kalmistosta peiponpojan visertelyharjoituksia: Laura siellä lauleskeli.

"En minä ymmärrä", sanoi lehtori vaimolleen, kun he istuivat salissa ja Lauran laulu kuului taas sieltä synkästä kamarista. "Me luulimme hänen itkevän itsensä kuoliaaksi, mutta hän laulelee iloisesti. Meihin koski, hän kylmäksi jäi. Tuleeko hänestä tunteeton ihminen?"

"Lapset kai eivät kuolemaa ymmärrä. Pappilain tyttölasten hautajaiset ovat yhtä mieluisia ja hauskoja leikkejä heistä kuin heidän häänsä ja ristiäisensä", selitti rouva. "Mutta muuten ei tapaus liene mennyt aivan jälkeä jättämättä Lauraankaan", jatkoi hän ja kertoi, että kun Laura, ollessaan tänään hänen kanssaan kaupungilla, oli huomannut kauppapuodin ikkunassa pojanhatun, joka oli Veli Erkin hatun näköinen, oli pyytänyt sen saadakseen ja itkun voimalla koettanut pakottaa ostamaan.

"Vai niin? Todellakin! Olisi pitänyt ostaa se", sanoi lehtori pehmoisella säälin äänellä. "Pelkään, että hän piti sinua sydämettömänä."

"Mitä hän sillä olisi tehnyt, pojan hatulla?"

"Sepä olisikin ollut hauska nähdä, mitä hän sillä olisi tehnyt. Hänen kiihkeän halunsa takana täytyi olla jotakin muuta kuin äkillinen, haihtuva päähänpisto."

Lehtorin rouva naurahti.

Lehtori punastui ohimoilta. Rouvan nauru ei hänen mielestään ollut paikallaan, sillä olihan tässä intresantti psykologinen kysymys, jonka perille oli hauska päästä. Lehtori tapaili muotoa huomautukselleen, mutta jokaisessa sanassa tuntui hänestä olevan loukkaava kärki, ja hän pelkäsi äänensäkin sävyä. Sanoakseen mieltä pahoittamatta tuon yksinkertaisen lauseen, ettei tässä ollut mitään naurettavaa, ei hänellä ollut muuta keinoa kuin sanoa se vieraalla kielellä:

"Ma chère, il n'y a pas tant á rire."

Rouva selitti naurunsa syyn: hänen oli yhtäkkiä muistunut mieleen lapsuutensa ajoilta muuan tapaus, kun hän oli pojaksi pukeutunut. Ja sen johdosta hän oli nyt ajatellut Lauraa, Veli Erkin hattu päässä.

"Sinäpä sen sanoit", lausui lehtori ilahtuneena ja mielen pohjalla katumus, että oli antanut itsensä ajatella vaimostaan loukkaavaa. Ja hymyillen hän jatkoi: "Olen ollut huomaavinani, että tytöt mielellään leikkivät poikaa. Arvelin jotakin tuon tapaista minäkin, että Laura tahtoo näytellä Veli Erkkiä. Kysymys on silloin, miten käy Kirstin. Eikö hän virkoa kuolleista? Minä olen niin utelias näkemään, että menen Lauran kanssa ostamaan tuon hatun. Tahi: ei! Sinä tietysti menet, etten minä sinun kustannuksellasi joudu parempaan valoon."

"Mutta hatun saatuaan Laura alkaa pyytää muitakin Veli Erkin tamineita", huomautti rouva.

"Ne hankitaan tietysti."

"Sitten olisi parasta yksin tein teettää koko puku Veli Erkin puvun malliin", sanoi rouva, jota alkoi huvittaa ja haluttaa nähdä Laura Veli Erkkinä.

"Se on tosi. Silloin hänen kyyneleensä tulevat runsaasti palkituiksi", myönsi lehtori.

Kumpikin oli niin huvitettu näkemään, mitä tuleman piti, että vaikka joulu oli jo lähellä, eivät malttaneet jättää pukua joululahjaksi. Ja lisäksi ostettiin vielä suuri leikkihevonen kärryineen, joihin Laura mahtui istumaan, kun Lauran mieluisimpia leikkejä oli ollut Kirstin ja Veli Erkin ajeluttamassa käyttäminen pienellä leikkihevosella.

Merkillistä!

Laura riemastui näistä tavaroista, mutta ei hän Veli Erkiksi pukeutunut, ei yrittänytkään. Ei sittenkään, vaikka tehtiin siihen suuntaan viittauksia ja lopuksi suorin sanoin kehotettiinkin. Hän säilytti puvun niineen kuin se oli laatikossa, jossa se oli tuotu, ja hevonen sai seistä jouten sievine kärryineen. Hän niitä katseli, vaan ei koskenut. Katseli hymyillen.

"Hän hymyilee kaikelle", sanoi lehtori. "Kaikelle ja aina, istuipa tai kulki tahi nukkui. Hän pulppuaa hymyä kuin pieni, mutta ehtymätön lähde vettä."

Sitä pulppusi niin runsaasti, että Lauran aivan kuin helpotuksekseen täytyi tuon tuostakin käydä vuodattamassa hymyä isälle ja äidille. Kesken kaiken, aivan sanaa puhumatta, hän juoksi heidän luo, katsoi silmiin aivan kuin jotakin kysyäkseen tahi sanoakseen, mutta sanojen sijaan tuli vain hymy, joka heti ilmaisi, ettei ollutkaan mitään sanottavaa.

Lauran äitiä tuo alkoi vähitellen vaivata, niin että kerran, kun Laura oli juossut hymyilemässä isälle ja sitten jonkun hetken kuluttua syöksyi hänen luokseen hymyilemään, juostakseen sitten taas takaisin puuhiinsa, äiti kysyi:

"Mitä sinä, kultaseni, tarkotat?"

Laura jäi ääneti aivan kuin miettimään, mitä hän tarkottaa.

"Mitä sinä hymyilet?" uudisti äiti kysymyksensä.

Laura hymyillen katsoi vuoroin isää, vuoroin äitiä, ja viipyi netkisen aikaa, ennenkuin hän sai valituksi monista vastauksistaan:

"Kirkkaita päiviä."

Vanhemmat ihastuneina ja hämmästyneinä katselivat toisiaan. Sitten isä otti tytärtään vyötäisistä, kohotti hänet monta kertaa korkealle ilmaan, puristi syliinsä ja suuteli:

"Isän ja äidin kirkas päivä."

Tämä kirkas päivä peittyi pilveen iloisena jouluaattona.

Koko päivän Laura oli viserrellyt ahkeraan kuin peipponen ja ollut kirkkaampi päivänsäde kuin koskaan ennen. Eikä illalla sytytetty joulukuusi kymmenine kynttilöineen ja kimaltelevine kulta- ja hopeakoristuksineen ollut niin säteilevä kuin Laura, joka istui salin sohvalle odottamaan lahjoja.

Niitä tuli toinen lahja toisensa perästä ja toinen toistaan kauniimpi. Mutta Laura odotti vieläkin istuen sohvalla ja hymysuin tähystäen etehisen ovelle.

"Joulupukki on jo konttinsa tyhjentänyt", sanoi isä.

Laura aivan kuin säikähti, muuttui äkkiä vakavaksi, mutta luullen isän laskevan leikkiä hän alkoi uudelleen hymyillä ja tähysteli etehisen ovelle.

"Ei tule enää mitään", vakuutti äiti ja saadakseen varmasti vakuutetuksi Lauran, meni hänen kanssaan katsomaan etehiseen.

"Katso nyt, ei ole mitään."

"Kyllä täällä onkin jo kylliksi", sanoi isä. "Joulupukin konttiin ei olisi mahtunut enää silmineulaakaan."

Laura oli tyytymättömän näköinen. Surullisen näköinen. Äänetön ja hämillään. Hän ei näyttänyt välittävän vähääkään saaduista lahjoista.

Lehtori kuiskasi vaimolleen:

"Olemme tehneet suuren erehdyksen: antaneet liiaksi. On käynyt kuin ylensyödessä: haluttaa lisää ja se, minkä on nauttinut, herättää vastenmielisyyttä ja pahoinvointia."

Laura oli koko illan kuin mykkä. Nukkumaankin meni sanomatta hyvää yötä ja siunaamatta pani maata.

"Mikä hänen mahtaa olla?" kysyi lehtori vaimoltaan.

"En ymmärrä", vastasi rouva ja jonkun ajan kuluttua lähti katsomaan, nukkuuko Laura.

Laura oli valveilla.

Äiti kumartui painaen poskensa vasten Lauran poskea.

"Mikä sinun on?" kuiskasi äiti, ripittäjä.

Ripitettävä, Laura, vastasi:

"Ei tullut kirkas onni."

"Mikä kirkas onni?"

"Se, jota minä olen niin odottanut, että on ollut hauska olla."

"Mitä sinä olet odottanut?"

"Sitä poikaa."

"Minkälaista poikaa?"

"Reipasta, rohkeaa, iloista poikaa."

"Mikä poika se on?"

"Se, jolle minä sen hatun olisin ostanut."

"Missä se poika on ollut?"

"Roomassa."

"Veli Erkkikö?"

"Ei, vaan elävä veli."

Syntyi hetken äänettömyys. Sitten äiti suuteli Lauraa ja sanoi:

"Luetaan nyt yhdessä siunaus. Sitten sinä nukut rauhassa."

Äiti nousi ja meni seisomaan ikkunan luo, josta katseli ulos.

Laura sängystään näki mustan ikkunan takana epämääräisen haamun, jolla oli kädet ristissä ja joka puheli äidille. Nähdäkseen tarkemmin Laura nousi istumaan, mutta äiti samassa kääntyi ja se haamukin katosi. Kun äiti oli ovella menossa saliin, kysyi Laura:

"Kuka se oli?"

"Kuka niin?"

"Se, jonka kanssa puhelit."

"Missä ja milloin?"

"Tuossa ikkunan luona."

Äiti vähän aikaa viivyteltyään vastasi: "Puhelin Jumalan kanssa." Laura pani pettyneenä maata. Hänestä oli näyttänyt, että se oli nainen ja äidin näköinen. Oli luullut, että se oli se kiltti täti, ja että äiti oli käskenyt tädin mennä hakemaan veljeä, ja että täti oli luvannut ja lähtenyt.

Hän valvoi edelleen ja vieläkin odotteli. Kuunteli jokaista ovenkäyntiä, joka silloin tällöin kuului kaukaisena kumahduksena kivirakennuksen suuresta käytävästä. Viimein ei kuulunut kumahduksiakaan.

Ikkunan takana oli nyt kuumottava valo. Sisällä huoneessa hämärä, että erotti jokaisen esineen. Liikkumatonta. Äänetöntä. Tuntui, että nyt oli joulu loppunut, että nyt ei veli enää voi tulla.

Minnekä on veli jäänyt?

Jos Leena ei olekaan muistanut toimittaa asiaa?

On, koska oli tullut veljen tavaroita.

Jos on joutunut Surman suuhun?

Ei, sillä hän on reipas poika.

Jos on kaatunut pahan Kalman kartanolle?

Ei ole kaatunut Kalman kartanolle, sillä hän on rohkea ja iloinen poika.

Jos on jäänyt siihen suureen kaupunkiin, jossa kaikissa taloissa on kirkas valaistus ja kuuluu kaunis soitto sisältä, vaan ovet ovat lukossa, ettei mihinkään sisälle pääse?

Sinne on jäänyt. Ei ole mahtunut joulupukin konttiin, kun oli muuta tavaraa niin paljon, ettei silmineula olisi sopinut.

Sinne se raukka kuolee kadulle.

Lauralle tuli hätä.

Kuka pelastaa?

Kiltti täti!

Laura nousi sängystä ja hiipi pitkässä valkoisessa yöpaidassaan Leenan luo kyökkiin tiedustamaan, missä asuu se täti.

Kyökissä oli kirkasta, kun kuu paistoi huoneeseen ikkunan täydeltä. Mutta varjoiselta seinältä vuoteesta kuului kuin suuren koiran vihaisia murahduksia. Laura jäi vähän pelästyneenä seisomaan keskilattialle hopeankirkkaaseen kuutamoon.

"Eikö Leena olekaan täällä?" huusi hän.

Koira herkesi murisemasta.

"Missä Leena on?"

Joku nousi istumaan vuoteessa, katsoi kummasti, silmät suurina päässä, ja sanoi:

"Minä olen vain halpa palvelija, että minulle näin suuri kirkkaus tapahtuu."

Laura tunsi nyt hänet Leenaksi ja alkoi toimittaa asiaansa.

Leena ei ymmärtänyt. Laura selitti sitten asiansa alusta alkain ja laajasti. Mutta Leena puhui kummallisia ja vuoroin voivotteli, vuoroin itki.

Kyselyillä ja suurella miettimisellä ja sovittelemisella oli Laura lopuksi ymmärtävinään asian niin, että hänen itsensä on käännyttävä Rooman herran puoleen pyynnöllä. Ja hän jätti Leenan yksinään rukoilemaan kyökin lattialle ja kiirehti isäänsä herättämään.

Lehtori aluksi säikähti, mutta sitten rauhoittui kokonaan, kun oli huomaavinaan, että Laura kulki unissaan.

"Rakas isä", sanoi Laura ja hartaasti pyysi isää kirjoittamaan hänen puolestaan Rooman herralle, hyvälle Paavo Anttikristukselle, että tämä käskisi kiltin tädin, joka asuu tässä kaupungissa pihan perällä, noutamaan Lauran veljen siitä suuresta kaupungista.

Kun Laura oli asiansa loppuun selittänyt, otti isä hänet syliinsä ja kantoi sänkyyn.

"Makaa nyt siinä levossa, enkelini."

"Kirjoitatko, rakas isä?"

"Lähetän sähkösanoman, jos nukut rauhallisesti."

Isän lupaukseen sai aina luottaa.

Laura painoi silmänsä umpeen. Hymy huulillaan hän vaipui pian rauhalliseen uneen.
IV

Kirkkaana jouluaamuna heräsi Leena, mieliala tuskallisen raskaana. Heti silmänsä avattuaan oli hänellä kuin hirveä hätä, vaan ei tiennyt minkä vuoksi. Sitten selvisi hänelle, että hän oli nähnyt unta. Tavattoman pitkän unen:

Kyökki oli ollut täynnä taivaallista valoa. Keskellä kirkkautta oli seisonut pieni, kaunis enkeli, jonka kasvot olivat loistaneet niin, että Leenan silmiä oli huikaissut. Ja enkelin valkoinen puku oli välkkynyt kuin hopeinen kangas ja siivet hehkuneet kuin aamurusko. Ja se enkeli oli puhunut Lauran veljen kuolemasta suuressa kaupungissa, joka vuorella on. Ja sitten oli enkeli sanonut: "Katso, oo ihminen, oo ihminen, mitä tapahtuman pitää Roomassa, joka paavin antikristuksen alle heitetty on: että Laura on itkevä kuin Kirsti ja hänen unensa on oleva ikuinen kuin Kirstin uni, jos ei pelastaja tule, ettäs nauranut olet etkä polvias notkistanut." Ja Leena oli itkenyt ja rukoillut polvillaan, että hän nauranut oli...

Sitä unta kesti muistella Leenan loputtomasti.

"Merkillinen uni."

Sitä merkillisempi Leenasta, kun hänestä tuntui, että hän on ennenkin nähnyt jotakin samallaista. Tuo varsinkin oli tuttua, että hän oli nauranut.

Vähitellen Leenalle selvisikin, että hän todella oli nauranut oikein ilmissä kerran, kun Laura oli hänen käskenyt toimittaa hänelle veljen, elävän veljen. Ja nyt Leena ymmärsi, että syntiä oli ollut nauraa, kun sen sijaan olisi pitänyt notkistaa polvia. Sitä hän ei ollut tehnyt kertaakaan.

Leena teki sen nyt.

Hän rukoili, ettei hyvä Jumala antaisi unen toteutua hänen vaivaisen syntisen takia, joka on yksinkertainen ja typerä. Kääntyköön uni hyväksi, kuolema elämäksi, olemattomuus olevaksi, ettei kohtaisi raskas murhe lehtoria, joka on itse hyvyys, eikä murtuisi lehtorin rouva, joka on kuin hento kedon kukkanen, ja että he saisivat nauttia viattoman pienokaisensa Lauran elämästä ja heidän sydämensä tuta riemua poikalapsen syntymisestä.

Leena rukoili pitkään, niin ettei tahtonut jaloilleen päästä, kun polvet olivat kipeät olleet jo aamulla noustessa, niin hellät, ettei sormenpäällä ollut kärsinyt koskea. Mutta hän ei nyt säälinyt polviaan, vaan päinvastoin hänestä oli oikeus ja kohtuus, että ne olivat arat ja hellät, jotta syntinen ruumis oikein saisi kärsiä. Hän olisi kärsinyt mitä ruumiillista tuskaa hyvänsä, jos olisi päässyt tästä sydämen tuskasta.

Pelotti, että on jo jotakin tapahtunut, kun ei kuulunut Lauraa kyökkiin, jossa hän tavallisesti joka aamu oleskeli isot ajat isän ja äidin vielä nukkuessa. Sillä Laura oli aamuvirkku, oli siihen hereillä kuin Leenakin.

Lauraa ei kuulunut koko aamuna. Eikä Leena hirvinnyt mennä katsomaan eikä kuulustelemaan. Aamiaispöytää kattaissaan hän vihdoin sai kuulla rouvalta, että Laura vielä nukkuu.

"Nukkuu!"

Ihmeellistä se oli rouvastakin.

"Nukkuu?"

"Voiko Leena pahoin?" kysyi rouva. "Leena on aivan kalpea ja kuin pyörtyvä", hätäili rouva.

Ei Leena pyörtynyt eikä häntä pyörryttänytkään. Hänen korvissaan soi kuuluvasti: "...ja hänen unensa on oleva ikuinen kuin Kirstin uni..."

Leena mentyään kyökkiin kiireellä notkisti polvensa toisen kerran. Jaloilleen hän pääsi ainoastaan siten, että paneutui vatsalleen ja veti avukseen muutaman tuolin, johon nojaten kohosi seisaalleen.

"Minä vaikka käsivarteni katkasisin, jos saisin unen estetyksi."

Leenalla oli sellainen tieto ja usko, että kun pahan unen saa estetyksi, niin se tulee käännetyksi, siten, että kaikki siinä merkitsee silloin hyvää, niin se, mikä muutenkin merkitsee hyvää, kuin sekin, mikä merkitsee pahaa.

Lehtori ja rouva alkoivat huolestua, kun Laura nukkui vielä puolen päivän aikaan. Ja kun hän ei herännyt vielä päivällisajan lähestyessäkään, niin he käskivät lääkärin. He istuivat vakavina ja äänettöminä Lauran vuoteen ääressä. Ja kyökissään Leena kahden vastakkain asetetun tuolin avulla laskeutui polvilleen kolmannen kerran.

Juuri ennen lääkärin tuloa heräsi Laura virkeän ja iloisen näköisenä.

"Hyvää huomenta, neiti Unikeko", sanoi lääkäri tervehtiessään Lauraa, joka vielä oli sängyssään. "Meillä muilla on pian ilta."

Ja alkoi tutkimus kaikenpuolinen ja tarkka.

Ei mitään. Ei vähintäkään oiretta mihinkään, kuului lääkärin enemmän kuin lohduttava vakuutus.

"Joulupukki on ehkä pitänyt pikku neitiämme vähän jännityksissä ja valvottanut monet pitkät illat, niin että tytti ottaa nyt tappionsa takaisin." Ja lääkäri määräsi raittiit pyyhkeet ja sitten reippaasti ylös ja ulos ja illalla oikeaan aikaan nukkumaan. Silloin on Laura entisissä saranoissaan.

"Kuule, Laura", sanoi lääkäri Lauralle. "Huomenna on Tapani. Silloin ovat kaikki kiltit lapset ajelemassa. Aijotko sinä nukkua huomenna myöhäiseen? Mitä?"

"Nukun, jos näen kaunista unta", vastasi Laura.

"Vai niin? Sekö siinä oli? Vai unennäköjä me olimme ongella", sanoi lääkäri. "Mitä kaunista unta sinä olet nähnyt, saako setäkin kuulla?"

Ei saanut setä kuulla. Laura vain kääntyi katsomaan äitiään ja hymyili tuota hymyään: kirkkaita päiviä.

"Kas, kas vain sitä hymyä", huudahti lääkäri ja kääntyen lehtoriin hän jatkoi; "Lied ohne Worte."

Lehtorin rouva punastui.

Lääkäri naurahti herttaisesti ja sanoi:

"Te, hyvät naiset, niin tytär kuin äitikin, puhelette liian näkyvästi: paljastatte salaisuutenne." Ja hypistellen Lauran pyöreätä leukaa hän hymyillen jatkoi: "Setä jo tietää: Laura uneksi veikosta."

"Veli tulee tänään!" sanoi Laura.

"Ohoh, ei suinkaan", väitti lääkärisetä.

"Tulee!" intti Laura.

"Niinkö Unimatti kertoi?"

"Veli itse sanoi."

"Sinä kauniissa unessako?"

"Niin."

"Oliko hän suurikin?"

"Noin suuri", ja Laura osotti kädellään yli päänsä.

"Niin", myönsi setä, "niin suuri veli kyllä voi tulla. Kyllä. Pieni ei jaksa juosta niin kiireesti. Voi se suurikin viipyä, mutta joskus kuitenkin hän tulee Lauran luo, siitä setä on varma."

"Isä on lähettänyt Roomaan sähkösanoman", selitti Laura.

"Vai niin, vai sähkösanoman oikein", tuumi lääkäri. "No veli tulee tietysti lentokoneella."

"Uskooko lääkärisetäkin, että veli tulee tänään?" uteli Laura.

"Sydämestäni toivoisin, pikku ystäväni", vastasi lääkärisetä ja hyvästeli Lauran.

Mennessään hän selitti vanhemmille, että Laura on liian yksinäinen. Yksinäisyys lapselle ei ole terveellistä, hänen henkinen ja ruumiillinen kehityksensä kärsii haittaa. Pitäisi olla Lauralle toveri, veli tahi sisar, tahi vielä parempi jos olisi molemmat ja yhä parempi jos olisi molempia.

Vanhemmista jäi kumpikin äänetönnä ja allapäin syviin mietteisiin, niinkuin jää huokailemaan köyhä perheenäiti, jolle lääkäri on selittänyt, että hänen kivulloinen lapsensa potee yleistä heikkoutta, jonka vuoksi tulee antaa runsaasti hyvää, ravitsevaa ruokaa ja reseptissä määrätyitä lääkkeitä.

Heitä ei lohduttanut heidän kirkas päivänsäkään, joka taas loisti. He vastasivat Lauran hymyyn tosin hymyllä, mutta se oli puoleksi tehtyä, toiseksi suruhymyä. Tiesiväthän he, että Laurankin päivänkirkas hymy sammuu taas, kun hän näkee toivonsa ja uskonsa pettäneen, kun veli ei tulekaan.

Lauran toivo ja usko ei nyt pettänyt: odotettu veli tuli. Ja tänään, ihan.
V

Lehtori ja rouva olivat iltapäivällä vieraissa. Laura Leenan kanssa kotona. Kumpikin oli iloinen, semminkin Leena. Vaikka Leenan jalat olivat kuin kaksi lahonnutta pökkelöä, joita väliin piti kaksin käsin siirrellä ja nostella, niin olisi hän ollut valmis Lauran kanssa vaikka tanssimaan, jos tämä olisi saanut sellaisen päähänpiston. Mutta Lauralla ei ollut aikaa tällaiseen huvitteluun nyt, hän järjesteli tavaroitaan, joita oli saanut, ja kulki huoneesta huoneeseen laulellen ja somistellen ja kysyen Leenan mieltä.

"Leena on hyvä ja tulee taas katsomaan tätä."

Suurella vaivalla pääsee Leena seisoalleen, menee katsomaan ja katsottuaan sovittelee itsensä lähimmälle tuolille. Parahiksi päästyään istumaan kuuluu toisaalta:

"Onko tämä Leenasta kaunis?"

Ei taaskaan muuta kuin: ota jalkasi ja käy. Ja Leena tekee sen nurkumatta.

"Leena."

Tällä kertaa kuului sänkykamarista.

"Leena ei ole nähnyt tätä?"

"Mikä se on?"

"Pojan puku."

"Niinpä todella on. Ja niin kaunis. Herttulalee, miten kaunis", ihaili Leena täydestä sydämestä ja vakuuttamalla vakuutti: "Sitä vielä tarvitaan."

"Tänään", sanoi Laura.

"Ei sitä toki tänään vielä tarvita", sanoi Leena ja nosti jalkansa tuolille lepuuttaakseen niitä ja asettui selin seinään nojaten mukavasti istumaan, kun huomasi, että Lauralla kuitenkin menee hyvä aika järjestäessään vaatteita takaisin laatikkoon.

"Veli tulee tänään", väitti Laura istuen laatikkonsa ääressä, pannen hyvin huolellisesti vaatteet laskoksiin ja kädellään silittäen rypyt.

"Isä on lähettänyt sähkösanoman."

Leena ei virkkanut siihen mitään.

"Lääkärisetä sanoi, että veli tulee lentokoneella."

Leena hyväksyi äänettömyydellään.

"Mutta osaakohan veli tänne meille, kun ei ole ennen käynyt?" Lauran piti purkaa takki laskoksistaan, kun se tuli huonosti, ja laskea se uudelleen. Sitä tehdessään hän jatkoi puhettaan: "Eihän Leenan sisarkaan, joka maalta tuli Leenan luo, osannut. Meni väärään taloon, ensin kellariin ja sitten toisia portaita vinnille. Poliisi hänet sitten toi. Muistaako Leena?"

Kun ei vastausta kuulunut, kääntyi Laura katsomaan.

Leena nukkui.

Laura kävi levottomaksi nyt, kun hän tunsi olevansa kuin yksin. "Ikkunain takana on jo mustaa, eikä veli vielä ole tullut. - Jos on eksynyt väärään taloon?"

Laura meni etehiseen, puki päällysvaatteet ja lähti kiireesti laskeutumaan portaita kadulle.

Leena heräsi, kun puudutti selkää. Lepo tuntui suloiselta. Ja hän istui odottaen, milloin Laura taas käskee jostakin toisesta huoneesta, kun näkyi jo järjestäneen vaatteet ja menneen. Mutta kauanpa hän sai nyt rauhassa istua. Niin kauan, että hän siihen viimein kyltyi ja lähti katsomaan, missä Laura on.

Ei kuulunut ei näkynyt.

"No onkohan se tyttö taas mennyt sinne makkarapuodin ikkunaan katsomaan sitä pientä sianporsaan kuvaa, joka hänestä on niin sievä."

Leena meni etehiseen ja näkikin, että Lauran päällysvaatteita ei ollut siellä. Hän oli kahden vaiheella, mennäkö hakemaan vai vielä odottaa. Avasi kuitenkin ovea kuunnellakseen, olisiko Laura tulossa käytävässä.

Lauran ääni kuuluikin kirkkaana. Hän puheli jonkun kanssa, mutta käytävä kaikui niin, ettei saanut selvää. Puheen joukkoon kuului raskaat, kolisevat askeleet. Vähitellen puheen ja askeleitten ääni koveni ja sekaan raikui silloin tällöin Lauran naurua.

"Mikä kumma siellä on tulossa?"

Leenan uteliaisuus kasvoi yhtämittaa.

Viimein saapui näkyviin tuo kumma. Laura talutti olentoa, jolla oli suuri risainen vaate käärittynä huivin tavoin päähän. Jonkunmoinen takki, jonka pitkistä hihoista ei yltänyt olennon kädet näkymään, oli nuoralla sidottu ruumiin ympäri ja takin helmuksien alta näkyi vähän sarkahousujen lahkeita ja suuret kengät, jotka portaissa pitivät tavatonta kolinaa.

"Mistä Laura sitä tuo?"

"Täti antoi."

"Mikä täti?"

"No, se kiltti täti."

Leena hyvin ymmärsi, että asia oli väärällä tolalla, mutta tiesi myöskin, ettei tässä suhteessa ollut hänen yrittääkään selittelyihin. Se piti jättää lehtorin ja rouvan tuloon.

"Tyttökö se on vai poika?"

"Poika on!" kuului huivikäärön sisästä niin heleä-ääninen ja reipas vastaus, että Leena oikein ihastui.

Etehisessä Laura purki vaatekäärön pojan ympäriltä, jolloin tuli näkyviin vaalea- ja pitkätukkainen pää miellyttävine lapsenkasvoineen, suurissa silmissä avonainen, hieman veitikkamainen katse ja suu oli naurava.

"Leena pesee pojan silmät", sanoi Laura hyvin äidillisesti.

"Mutta, hyvä Laura", alkoi Leena aivan kuin joitakin esteitä tuoda.

"Leena on hyvä ja pesee", uudisti Laura ja lisäsi: "Leena on hyvä ja myöskin kampaa pojan tukan."

Poika vietiin kyökkiin puhdistusta varten.

"Mikä sinun nimesi on, lapsi raukka?" kysyi Leena syvällä säälillä. "Heikki minä olen, vaan pojaksi vain minua aina sanotaan", vastasi poika.

"Hyvä Jumala armahtakoon", siunaili Leena avattuaan pojan takin. "Eihän sinulla raukalla ole paitaakaan."

"Mutta onpa aikamiehen takki", vastasi poika puoleksi kehuen, toiseksi niin leikkisästi, että Laura naurahteli kyyneleittensä joukkoon.

"Taitaa olla isän takki?" kysyi sitten Leena.

"Ei ole isän, on vain maailman takkeja."

"Ei taida sinulla isää ollakaan?"

"En minä isätön ole, vaikka paidaton", nauroi poika.

"Missä isäsi on?"

"Missä muutkin kuolleet."

Laura toi omia paitojaan ja laatikon, jossa oli Veli Erkki-puku. Se oli hieman tiukka, vaan ei haitalle asti. Matalat kiiltonahkakengät eivät mahtuneet jalkaan, mutta niiden sijaan keksi Laura uudet kalossinsa, jotka mainiosti kävivät kiiltokengistä.

Katsellessaan tätä Lauran kiltiltä tädiltä saamaa poikaa Leena hyvätuulisesti naurahti, ajatellen:

"Lehtorin herrasväkenä minä ottaisin tuosta pojan ja ilmoittaisin lehdissä: Syntynyt pulska ja reipas poika. Lauramme ikäinen, ehkä hieman vanhempi."

Mutta ajatellessaan tätä odottamatonta tapausta, joka oli niin yhtäkkiä tullut ja oli kuin totta satua, Leena alkoi sitä sovitella merkilliseen uneensa, johon se sopikin erinomaisesti joka kohdassaan, mitä hän vain ajatteli.

"Ihan kuin puntista prikkuun", lausui hän ihastuksella itsekseen, kun hän kerran tapasi lapset salissa seisomassa suuren kuvastimen edessä hymyillen sinne toisilleen.

Entäs Kirstin ikuinen unikin? Sen kävi näin:

Kun poika Lauran kuljettamana tuli lehtorin rouvan kamariin, kiinnitti hän heti huomionsa tuohon pieneen rakennukseen, Päivölään, jota ihmetellen ja naurusuin katseli. Paremmin sinne sisään nähdäkseen hän yhtäkkiä nosti toisen kattopuolikkaan pois ja ilahtuen sanoi:

"Tuollahan makaa ihan kuin pieni, elävä ihminen."

"Ei se ole elävä, se on kuollut", sanoi Laura.

Poika sieppasi Kirstin käteensä ja päästi helakan, herttaisen naurun ja käski Leenaa, käyttäen Lauralta kuulemaansa puhuttelutapaa:

"Leena on hyvä ja katsoo, kuollutko noin kurkistelee!"

Leenan sydämessä kierteli autuaallinen tunne nähdessään Kirstin taas kirkkain, taivaansinisin silmin hymyilevän kuin muinoin onnensa päivinä, josta tuntui Leenan mielestä olevan pitkä aika, pitkä ja raskas. Nyt oli hautakumpu avattu, ikuisen unen kahleet katkaistu, kuolema muuttunut elämäksi. Pelastaja oli tullut, tuossa seisoi hajasäärin ja selkäkenossa pitäen ojennetussa kädessään Kirstiä, jota hymyillen katseli, ja joka hymyili vapauttajasankarilleen. Leenalta pyrki yhtä aikaa nauru ja itku.

"Siinä on sinun lapsesi", sanoi poika leikillisesti ja asetti Kirstin Lauran syliin istumaan.

Leena oli niin ihastunut oloonsa lasten kanssa, että hän ei olisi tahtonut malttaa toimiinsakaan lähteä. Mutta täytyi mennä valmistelemaan illallista herrasväen kotiin tulemaksi.

Lapset palasivat saliin ja siellä poika istui sohvaan tähystelemään joulukuusta, joka ennenkin oli hänen huomiotaan kiinnittänyt erikoisesti. Laura istui hänen viereensä ja alkoi puhella vilkkaasti.

"Rooma on suuri ja kaunis kaupunki. Onko?"

"On", myönsi poika niinkuin myönnetään silloin, kun ajatukset ovat muualle kiintyneet.

"Sveitsi on kaunista. Siellä on vuoria ja laaksoja ja alppimajoja ja vesiputouksia. Onhan?"

"On."

"Parisissa on lasten hyvin hauska. Onko?"

"On", myönsi joulukuusen uskollinen tähystäjä.

Niin saavuttiin suureen kaupunkiin, jossa talot ovat kirkkaasti valaistut ja sisältä kuuluu kaunista soittoa. "Mutta ovet ovat lukossa, ettei minnekään pääse sisälle. Niinhän?"

"Niin", vastasi kuusen tähystäjä vähän elävämmin ja lisäsi: "Ja koirat vihaisia."

"Onko siellä koiria?" kysyi Laura uteliaana uudesta kuvasta, jonka sai suureen kaupunkiinsa, ja ihastuneena, kun puhetoverinsa viimein sanoi muutakin kuin lyhyen sanan. "Ovatko ne suuria?"

"No, on suuriakin", vastaa poika jo katsahtaen kysyjään. "Niin suuria kuin mökin hevonen! Ja on pieniäkin. Ja paljo niitä häjyjä on. Ja niin iljetyn vihaisia minulle, pienet ja suuret."

"Eikö sinua pelottanut?" kysyi Laura kauhistuneena.

"Eipä siinä pelko auta, kun on pakko."

"Sinne sinä olisit kuollut?" sanoi Laura jo surullisena.

"Ei tiedä minne kuolee... Ovatko nuo syötäviä tuossa kuusessa."

"Ovat nuo omenat. Tahdotko sinä?"

Poika kääntyi Lauraan päin ja hymyillen sanoi:

"Kyllä minä söisin."

Laura toi hänelle omenan, otti itselleen toisen ja istui pojan viereen sitä syömään.

Ovikello soi Leenan kyökissä ja Leena arvaten, että lehtori ja rouva tulevat, meni kiireellä avaamaan.

"Täällä on vieraita", sanoo hän merkillisesti hymyillen.

"Ketä vieraita?"

Leena ei virka mitään. Lehtori ja rouva kuulevat salista iloista puhelua, Lauran äänen ja pojan äänen. Uteliaina he päällysvaatteita riisumatta lähestyvät salin ovea tirkistääkseen sisään. Mutta vastaisella salin seinällä olevasta suuresta kuvastimesta he jo näkevät: sohvalla istuu Laura ja toisena tuntematon poika Veli Erkiksi puettuna. Omenaa syövät ja toisilleen hymyillen puhelevat.

Lehtori ja rouva katsoivat toisiaan aivan kuin toisiltaan kysyen: Mitä tämä on?

"Kenen lapsi se on?" kysyivät he Leenalta palatessaan riisumaan päällysvaatteitaan.

Leena kertoi tapauksen ja teki selkoa, minkä tiesi ja osasi. Sanoi telefonilla ilmoittaneensa poliisiasemalle, että jos sieltä kysellään hukkaan joutunutta lasta, niin täällä on muuan.

Kun lehtori ja rouva astuivat saliin, niin Laura hymyili heille kirkkaimman hymynsä. Poika katsoi heihin suurin silmin, mutta niissä oli avonainen, leikillinen katse ja suu väreili naurun hymyssä. Ja kolmannenkin iloisen olennon näkivät he sohvalla lasten välissä istumassa: kuolleista heränneen Kirstin. Niin että oli paljasta säteilevää, kirkasta onnea.

Hämillään ja sanattomina olivat vanhemmat ison aikaa. Kumpikin neuvoton, miten asia oli otettava. Yllätys oli niin äkillinen ja omituinen. Hyvin verkalleen kävi heidän keskustelunsa, kun he viimein saivat sen alkuun neuvotellakseen, mitä oli tehtävä. Asiassa oli monta muttaa.

Lapset olivat nyt vilkkaassa puhelussa ja toimessa. Väliin toinen ja sitten toinen nauroi sydämellisesti. Ja aina kun poika laski helakan naurunsa, lehtori ja rouva jäivät kuuntelemaan sitä, niinkuin kuunnellaan keväällä ensimäisen käen kukahduksia.

Poika oli antautunut leikkiin niin täydellisesti, että näytti kerrassaan unohuttaneen oudon ympäristönsä ja pukunsa, käyttäytyen vapaasti ja luontevasti. Niinpä Leena, tullessaan ilmoittamaan, että illallispöytä oli katettu, sanoikin jääden katsomaan lasten leikkiä:

"Hyvä Jumala, tuota poika raukkaa. Niin hän on kuin eksynyt pieni koiranpentu, joka on tavannut sopivan leikkitoverin: ei ajattele, että hän on vieraalla pihalla, eikä muista, ettei tiedä kotiaan."

Poika oli keksinyt Lauran suuren leikkihevosen kärryineen ja kuin mitä tottunein hevosmies hän sen valjasti salin keskilattialle. Laura ihastuneena odotti.

"Nouse kärryihin", sanoi poika saatuaan kaikki kuntoon. "Ei sinne. Tuohon eteen, minä taakse."

Laura istui eteen ja poika taakse.

"Liinakkovarsa ja nappulirattahat, ja itte pidän suittista kiinni. Kun vertaistansa rakastaa, ei tarvitte olla fiini."

Tuskin muitten kuin Leenan huomio kiintyi sanoihin, joille Leena nauroi sydämestään. Lehtori ja rouva ihmettelivät itsekseen pojan äänen täyteläisyyttä ja kaunista sävyä.

"Sinähän olet laulajapoika", sanoi lehtori ihastuneena.

"Olen minä laulanut lantin edestä, vaan en minä nyt tahdo lanttia", selitti poika.

Laura nousi kärryistä seisomaan kääntyen päin poikaan ja otti kaulasta:

"Minä pidän sinusta.

"Elä, elä pidä!" vastusti poika hätäillen.

"Pidän minä", väitti Laura.

"Meidän käy hullusti, jos pidät minusta", hätäili yhä tuimemmin poika.

Kärryt keikahtivat taaksepäin, ja poika ja Laura nurin niskoin lattialle niin pahasti, että katsojat säikähtivät. Mutta siihen, kun he ehtivät liikahtaakaan, oli poika jo pystyssä ja vikkelästi nosti Lauran jaloilleen. Hän sitten katsoi Lauraa läheltä silmiin ja hymyili aivan kuin houkuttelemalla houkutellen Lauraakin hymyilemään. Ja kun hän sai hymyilemään, hän yhä katsoen läheltä silmiin sanoi:

"Enkö minä sanonut sinulle, muori, että elä pidä minusta, meidän käy hullusti."

Sitten hän nauroi ääneen taas houkutellen Laurankin nauramaan. Ja hetkisen aikaa he nenät vastakkain nauroivat kaatumiselleen.

"Emme välitä koko onnettomuudesta", sanoi poika. "Emmehän?"

"Emme", vastasi Laura vakuuttavasti.

Kun poika alkoi uudestaan hommata hevosta kuntoon, Leena kuin tulkiten selitti hänelle:

"Laura tarkotti äsken, että hän sinusta tykkää."

"Kyllähän minä sen ymmärsin", sanoi hevosmies. "Mutta Laura ei ymmärtänyt minua, kun minä koetin toimittaa, että jos hän pitää minua kaulasta, niin kärryt keikkaa. Mutta nyt minä asetan, ettei keikkaa."

Pojan määräyksen mukaan Laura tällä kertaa meni istumaan pojan viereen.

"Nyt saat pidellä minusta, miten haluat."

Läimäyttäen suitsiperillä hevosta poika huudahti:

"Hei, hevonen!"

Laura huiskutti kättään isälle ja äidille sanoen äänekkäästi kuin huutaen kauas:

"Hyvästi, hyvästi! Me menemme ulkomaille." Ja kääntyen poikaan hän sanoi: "Eikö niin?"

"Niin."

Laura tarttui pojan käsikoukkuun ja poika lauloi:

"Minä pidin sinusta ja sinä pidit minusta, ja ero piti tulla meistä, eikä mun silmäni kesken kuivu eron kyyneleistä."

"Nyt ollaan perillä!" Ja kuin houkutellen myöntävää vastausta kysyi poika: "Ollaanhan?"

"Ollaan", vastasi Laura, vaikka olisi vielä halunnut ajella. Poika nousi. Jätti hevosen siihen ja katsoi taas tähystävästi joulukuusta vakavan näköisenä. Sitten yhtäkkiä sanoi kirkkaalla äänellä:

"Hyvästi vain ja kiitoksia paljon."

"Minne sinä menet?"

Mietittyään hetken aikaa poika vastasi:

"Johonkin."

"Äidin tykö?" kysyi lehtori.

"Ei se ollut äiti", ehätti sanomaan Laura ja sanoikin tiukasti.

"Se oli vain se kiltti täti."

"Niin, niin", myönsi lehtori Lauralle ja kysyi häneltä: "Missä sinä heidät tapasit?"

Laura selitti:

"Tämä istui kadulla makkarapuodin seinää vasten. Siihen tuli sitten se kiltti täti ja minä kysyin: Saanko minä tämän? Kiltti täti sanoi: Ota, hyvä enkelini, ja Jumala sinua siunatkoon. Ja me lähdimme kotia. Sillä kiltillä tädillä oli vielä toinenkin lapsi sylissä. Vei kai jollekin sen."

Siihen poika kuin vastaväitteeksi huomautti:

"Ei siinä ollut viemistä kenellekään: se oli jo kuollut."

"Kuollut!" huudahtivat aikaiset.

"Niin. Se oli tyttö, pikku Kaisa. Kuoli kadulla."

"Sinä kai tiedät, minne äiti on mennyt?" kysyi lehtori pojalta.

Poika viivytti vastausta aivan kuin ei olisi ollut oikein varma paikasta ja sanoi viimein:

"Äiti aikoi junan alle."

Lehtorin kivettyessä ja rouvan ja Leenan parahtaessa itkemään Laura meni pojan luo, kääri kätensä hänen kaulaansa ja sanoi:

"Sinä olet minun veljeni, ja sinusta tulee tohtori."

Poika Lauralle hymyili ja sanoi hiljaisella äänellä kuin puolittain kuiskaten:

"Mutta minulla on kauhea nälkä. Annatko vielä yhden omenan?"

*

Leena illalla, laitettuaan pojan nukkumaan lehtorin rouvan kamarin leposohvalle, lankesi polvilleen ja kiitti Jumalaa, joka oli kääntänyt pahan unen hyväksi.

Unessa sanottiin:

Lauran veli kuolee siinä suuressa kaupungissa, joka vuorella on. Tämä merkitsi nyt pitkää ikää ja suurta mainetta.

ARKA KOHTA (Kaksi Pekkaa, 1896)

Kreikkalaisesta sankarista Akilleesta kerrotaan, että hänen ruumiistaan kilpistyivät nuolet ja keihäät haavoittamatta. Mutta toinen kantapää oli altis: se oli hänen arka kohtansa.

Arka kohtansa oli kummallakin Pekalla, niin sankareita kuin olivatkin.

Toinen oli Pekka Myllylä, lyhyemmässä muodossa Mylly-Pekka, jota nimeä poikajoukossa käytettiin, toinen vain Pekka eli - kaikessa salaisuudessa sanottuna - Paljas-Pekka.

Mylly-Pekka oli pisin poika joukossa, vaikka ei ollutkaan vanhimpia. Siro kuin kangasmänty, notkea kuin koivunvarpa. Luotu merimieheksi, joka hänestä sitten tulikin. Sen ikäisille pojille oli kunniaksi jo se, että pääsivät frekatin märssykoriin saakka, mutta Mylly-Pekka kiipesi ylimmälle raa'alle ja siinä makasi selällään. Sitä sillankäsipuuta ei ollut, jota hän ei olisi uskaltanut kävellä, ei niin leveää ojaa, jonka yli ei hypännyt, ei aitaa, josta ei yli päässyt. Hän oli ainoa, joka kävi maneesin, kaupungin laidassa olevan vanhan aution sotilaskasarmin katolla, jonne ei ollut tikapuita, ja jonka sudenkaulalle salvetut nurkat olivat laudoitetut. Parhaimmat kyllä kiipesivät räystään alle asti, vaan siinä nurkkauksessa ulkoneva hattulaudoitus pani eteen voittamattoman esteen. Turhaa yrittääkään ylemmäksi, niin turhaa, että Mylly-Pekka ei ollut viitsinyt kiivetä räystään alle koettamaankaan. Mutta kerran toinen Pekka sai päähänpiston sanoa hotaista:

"Minäpä käväisen tuolla maneesin katolla."

Minäpä käväisen! Aivan kuin sinne olisi ollut käsipuilla varustetut portaat. Ja poikajoukon ällistykseksi hän juoksujalassa menee nurkkaukselle ja alkaa kiivetä. Mutta poikajoukossa jännitys loppuu siihen, mihin Pekan kiipeäminenkin: räystään alle. Siellä oli Paljas-Pekka ennenkin käynyt, niin että se ei ollut mitään uutta, ja pojat ratkesivat nauraa hohottamaan ja rupesivat ivailemaan.

Paljas-Pekka oli erehtynyt: hän oli leikillään kehunut, vaan toiset olivatkin ottaneet todeksi. Ja niin hän oli ajattelemattomasti pannut arvonsa ja kunniansa alttiiksi. Mutta hän oli viisas poika, hän ei sanonut: Ettekö te tomppelit leikkiä ymmärrä? Silloin ne vasta olisivatkin ivailleet. Maahan tultuaan hän rauhallisesti nosteli housujaan jotka olivat hienon nuoravyön varassa, ja kysyi:

"Pääseekö Mylly-Pekka?"

Pojat töllistelemään toisiaan suu auki aivan kuin että: Niin tosiaankin? Ja he jäivät äänettöminä tuumimaan itsekseen: Eihän kukaan voi päästä maneesin katolle! Mutta toisakseen taas: Minnekkä ei Mylly-Pekka pääsisi? Ja näin pojilla oli edessään kaksi vastakkaista mahdottomuutta: mahdotonta kenenkään päästä maneesin katolle, mahdotonta Mylly-Pekan olla pääsemättä.

Paljas-Pekka hymyillen katsoi äänettömiä poikia, että joko alkavat leikin ymmärtää. Mutta muuan poika, vähäpätöisin joukosta, sellainen, jota ei pidetty oikein viisaanakaan, sanoi kehumatta, vaan täydellä uskolla ja luottamuksella:

"Kyllä Mylly-Pekka pääsee."

Ei kukaan edellistä puhujaa kannattanut, vaan eipä, PaljasPekan suureksi hämmästykseksi, yksikään vastustanutkaan. Asia oli siis huonolla tolalla. Paljas-Pekka ymmärsi, ettei ollut mitään hyötyä ruveta selittämään tuolle tyhmälle, ettei sinne voi päästä kuin lentävä lintu, sillä tuo tyhmä olisi väittänyt vain: Kyllä sinne Mylly-Pekka pääsee. Ratkaistakseen asian yhdellä iskulla Paljas-Pekka sanoi:

"Pannaan veto."

"Pannaan vain", sanoi se tyhmä poika.

Paljas-Pekka ällistyi.

Toiset pojat jo alkoivat virnuilla ja kuului ääni:

"Ei Pekka uskallakaan panna vetoa, jänistää."

Pekka määritteli ankarat vetoehdot.

Se tyhmä poika suostui sittenkin empimättä. Nyt oli asia jännittävä.

"Kyllä sinä, raukka, nyt hävisit pahasti", säälitteli Paljas-Pekka. Hän todella sääli toveriaan.

Mutta se tyhmä poika sanoi mahtipontisesti:

"Ei ole vielä senaatissa päätetty, kumpi meistä häviää."

Pojista toiset kallistuivat tyhmän pojan puolelle, mutta toiset jo olivat varmoja, että tietysti hän häviää.

No, ei muuta kuin hakemaan Mylly-Pekkaa koko joukolla ja suurella touhulla.

Mylly-Pekka oli hoitelemassa pientä sisartaan äidin ollessa jollakin asialla kaupungilla. Hän selitti, ettei hän pääse, ennenkuin äitinsä tulee, sillä ei voinut jättää lasta yksin. Mutta toisista asia oli niin tärkeä, että se piti saada heti ratkaistuksi, ja he ehdottivat, että otetaan tyttö mukaan, eihän tuo paljon paina. Niin lähdettiin, Mylly-Pekka kantaen sylissä Liisaa, joka maneesin luo tultua istutettiin hiekalle leikkimään ja jolle muuan leipurivaimon poika antoi taskustaan, ainaisesta varastostaan, palan nisuleipää mutusteltavaksi.

Mylly-Pekka katseli nurkkausta puolelta ja toiselta, pudisti epäröivästi päätään, mutta sitten viskasi lakkinsa maahan ja lähti kiipeämään vikkelästi kuin kissa. Puolitiessä menossa hän pysähtyi äkkiä ja sanoi:

"Pitäkää huoli, ettei lapsi itke."

"Kyllä, kyllä", huudettiin, ja se nisutakki tarjosi Liisalle nisupalaa toiseenkin käteen. Mutta Liisa ei huolinut, vaan hyvin levottomasti katseli etsivästi poikajoukkoon.

"Liisa! Veli on täällä!" huusi Mylly-Pekka, ja Liisa hänet huomattuaan hymyili iloisesti ja huiskutti käsiään riemastuneena.

Mylly-Pekka räystään alle tultuaan kopeloi ja tapaili tapailemistaan, vaan ei saanut sopivaa tukipistettä. Hän jo asettui liikkumattomaksi, ruumiin paino varauksien raossa olevien sormenpäitten ja varpaitten varassa, ja pää kenossa katseli ylös. Näytti siltä, että hänenkin tiensä päättyi siihen, mihin muittenkin oli päättynyt. Mutta hetken katseltuaan hän kuljetti toisen kätensä hattulaudoituksen reunaa myöten rakennuksen päätypuolelle ja ojennetun kätensä yltämällä kahmasi kourin kiinni laudoituksen reunaan. Soviteltuaan sormiaan muutamia kertoja hän heittäysi tuon yhden käden varaan riippumaan, niin siirtyen rakennuksen päätypuolelle, jossa hänen ruumiinsa lekkui siellä korkealla seinällä kuin kellon heiluri.

Hirvittävää! Poikajoukko seisoi ja tähysti henkeä pidättäen.

Pikku Liisa nauroi kirkkaasti.

"Voi hyvä Jumala... Voi taivaan Isä... voi rakas Pekka..." kuului hätääntynyt ääni. Mylly-Pekan äiti oli siinä ja rukoili.

Mylly-Pekka, kun hänen ruumiinsa oli herennyt heilumasta, koukisti käsivarttaan kohottaen itseään, että pääsi kiinni hattulaudoituksesta toisellakin kädellä.

Helpotuksen huokaus pääsi poikajoukosta. Ei näyttänyt enää niin hirveältä, kun hän nyt riippui kahden käden varassa. Mutta mihin hän siitä pääsee? Jaloilla ei mitään tukea, ne roikkuivat joutilaina ilmassa, käsiään hän ei siis voinut siirtää mihinkään. Ei pääse ylös eikä pääse alas. Ja alla oli päätyseinässä olevan oven porraskivitys, johon putoaa.

Mylly-Pekan äiti juoksi lähimpään taloon hakemaan apua ja tikapuita.

Mylly-Pekka riippui liikkumatta hetken aikaa: hän leväytti toista kättä, joka oli ollut ankarassa jännityksessä, ruumiin keikkuessa sen varassa. Mutta sitten hän koukisti käsivartensa kohottaen päänsä hattulaudoituksen tasalle, tarttui hampain hattulaudoituksen reunaan, jäi hampaistaan riippumaan ja - kädet olivat vapaina. Molemmin käsin hän kurotti kiinni katon päätylaudasta, kohotti keveästi ruumistaan, sai toisen jalan hattulaudoitukselle, sitten muutamia vikkeliä liikkeitä ja hän oli katolla mahallaan. Pyörähdettyään istualleen hän katseli alas ja huusi herttaisen hymyilevällä äänellä:

"Liisa! Missä veli?"

Liisa remahti nauramaan oikein sydämen pohjasta niinkuin kotona leikkiessä veljen kanssa piilosilla. Ja hän huiskutti käsiään aivan kuin hänkin olisi tahtonut katolle.

Mylly-Pekka laskeutui räystäälle ja toisten aavistamatta hänen aijettaan heittäysi lentoon hypäten hiekalle jonkun matkaa Liisasta.

"Jalat poikki, varmasti!" huudettiin.

Mutta Mylly-Pekka kaikkien riemuksi, joka purkautui nauruun, kyykki jäniksen laukkaa Liisan luo, puski päällään Liisaa, joka nauraa remuten repi veljen punaista tukkaa.

Tämä Mylly-Pekan punainen tukka oli hänen arka kohtansa.

Jos joku hänen tovereistaan pikastuessa tahi painissa kiihtyessään tarttui häntä tukkaan ja kiskoi minkä jaksoi, niin siitä hän ei välittänyt, hymyili vain niinkuin pikku sisarelleen tämän repiessä, niin että se näytti olevan hänestä vain hauskaa. Mutta pilantekoa tukastaan, sitä hän ei sietänyt.

Oikeastaan ei olisi ollutkaan hänen tukassaan mitään pilkkaamista. Päinvastoin se oli kaunis, kauniin värinen ja kihara. Se väliin, auringon sopivasti siihen paistaessa, aivan kuin loimusi punaisin liekein. Kerran muuan lapsi olikin osottaen MyllyPekan tukkaa sanonut: Palaa! Siitäpä sitten oli kehittynytkin Mylly-Pekkaa tarkottava hokema: "Mylly palaa!"

Näillä kahdella sanalla Mylly-Pekka aina lähti heti joukosta, astui hartiat kumarassa taakseen katsomatta. Olipa hänen nähty joskus sen vuoksi itkevänkin. Ja kun hän ei koskaan käynyt ketään kurittamaan, niin oli tuota asetta häntä vastaan helppo käyttää kenen hyvänsä ja kuinka vähäpätöisestä syystä tahansa ja syyttäkin, paljaasta kiusanteon halusta.

Aivan toisenlainen oli toinen Pekka - Paljas-Pekka, joksi häntä sanottiin poikain kesken, mutta ei hänen itsensä kuullen, sillä tämä nimi oli taas hänen arka kohtansa. Auta armias, joka siihen kosketti!

Tämä nimitys oli syntynyt siten, että Pekalla poikain tieten ei ollut sukunimeä, vanhemmat ihmiset kun hänestä puhuessaan aina sanoivat vain: Se Karhulammin Matleenan poika. Siihen ei taas pojilla ollut aikaa noin pitkään nimittelyyn. Yksistään Pekan nimellä hän kulki siihen saakka, kun Mylly-Pekka tuli tähän osaan kaupunkia vanhempainsa muutettua tänne kaupungin toiselta laidalta. Silloin oli Mylly-Pekka ja Pekka. Mutta sehän oli pahasti ontuvaa. Siis Mylly-Pekka ja Paljas-Pekka.

Nimi oli siis aivan viaton, mutta hieman leikillinenkin. Ja tämän merkityksen joku viisas joukossa kehitti näkyviin keksimällä hokeman: Paljas-Pekka kuin peukalo, ei housuja, ei paitaa. Se huvitti poikajoukkoa - paljonkos siihen tarvitaan joukon huvittamiseen. Mutta Pekka närkästyi - paljonkos siihenkään tarvitaan, että asianomainen närkästyy. Ja joukon lysti loppui lyhyeen. Paljas-Pekka antoi kuuman korvapuustin neroniekalle keksijälle.

Siitä alkaen hän ei suvainnut enää nimenään Paljas-Pekkaa. Siinä silmänräpäyksessä kun hän kuuli tuon nimen jonkun suusta, hän puotalti korvalle tahi antoi nyrkin iskun, jotta onneton esine tuiskahti kenttään kuin salaman iskemänä. Harvoin häneltä pakoon pääsi, jos oli ulompanakin. Hän ampasi jälkeen kuin nuoli, oli niskassa kiinni ennenkuin toinen aavistikaan ja silloin iskuja sateli kuin rakeita, sillä hän antoi "vähän juoksuvaivoistaankin". Pakoon pääsemällä pelastui ainoastaan toistaiseksi, ensinäkemään. Hän ei unohuttanut eikä anteeksi antanut, ei heltynyt rukouksilla, sulanut ei mairitteluilla, eikä lahjoillakaan leppynyt. Hän oli järkähtämätön.

Kerran poikajoukkoon, joka oli kuningaspalloa lyömässä kentällä, toi muuan toveri viestin, että Paljas-Pekka on ottanut varkaan kiinni.

Viestintuoja oli pieni kyssäselkä olento, teerevä ja touhukas, vähän naurettavan miehekäs ja totinen sanoissaan. Innokkaana urheilun ystävänä hän oli Pekkojen harras ihailija, niin että anteliaasti jakoi heille ristiäisnisuistaan, joita hänellä oli runsaasti ja usein, kun hänen äitinsä oli kätilö. Paljas-Pekka oli hänen jumalansa. Hän itse oli nähnyt tuon suuren tapauksen, käynyt kertomassa taloissa ystäville ja tuttaville jos tuntemattomille ja juossut sitten tänne kentälle niin, että oli aivan lääpästyksissään.

Poikain leikki jäi kesken, kaikki kerääntyivät maratonjuoksijan ympärille kuuntelemaan yhteen ahtautuneina kuin lampaat.

Tapaus lyhimmittäin oli seuraava:

Pekka näkee miehen juoksevan katua ja kauempana jälessä toisia miehiä huutaen: Ottakaa varas kiinni! Mies poikkeaa muutamaan pihaan. Pekka jälkeen. Mies hyppää talojen väliselle aidalle mennäkseen toiseen pihaan. Mutta siihen kun mies on mahallaan aidalla, on Pekka jalassa kiinni kuin ankkuri. Mies koettaa potkia reutoa, mutta Pekka pysyy jalassa kuin takkiainen. Mies laskeutuu maahan ja potkaisee Pekan irti jalastaan, hyppää uudelleen aidalle, mutta silloin taas on Pekkakin sääressä kiinni kuin sisukas koira. Mies laskeutuu toisen kerran alas ja sieppaa tupestaan puukon. Mutta silloin kuuluu ääni: Seis, mies, muuten ammun! Poliisi oli ehtinyt siihen.

Maratonjuoksija lopetti kertomuksensa ylistyksellä:

"Ei koko Suomessa eikä Timpuktussakaan ole sellaista poikaa toista kuin Paljas-Pekka!"

Ahtautuneena joukon läpi tunkeutui kiireellä sankari itse, joka kertomuksen aikana oli saapunut paikalle. Tuimana hän asettui kertojan eteen ja tiuskasi:

"Mitä sinä sanoit?"

Kaikki ymmärsivät mistä oli kysymys: luvattomasta nimestä.

Mutta puoltajia ilmestyi. Selitettiin, että syytetty oli vain kiittänyt, kehunut ja ylistänyt Pekkaa. Joku, joka oli huomannut Pekan tulon, sanoi:

"Olithan itsekin kuulemassa, miten hän ylisti sinua."

"Mutta mitä varten hänen tarvitsi niin sanoa."

Paljaaksi-Pekaksi, ymmärrättehän!

Todistettiin yhteen ääneen, että kanteenalainen ei ollut niin sanonut kuin yhden ainoan kerran innostuksen vallassa.

"Ei kertaakaan eikä milloinkaan!" kuului laki.

Pekan Homeros pyysi, ettei Pekka löisi häntä kuin kämmenellä poskelle yhden kerran ja vain vaaksan päästä.

Sen verran Pekka myöntyi. Mutta maratonjuoksijan hahmo oli koko päivän kuin puolikypsä puolukka: toinen puoli punainen, toinen valkoinen.

Niin järkähtämätön oli tuo pieni, mutta vanttera, muuten aina hyvätuulinen ja naureskeleva, mutta vihassa tuimakatseinen ja lyömään nopsa- ja ropsakätinen Pekka.

Itse hän ei myöskään koskaan käyttänyt toisille haukkumanimiä eikä arkaan kohtaan koskettelua, ei vihamiehilleenkään - paitse yhden ainoan kerran sankaritoverilleen ja kaimalleen, ja omaksi niinkuin kaikkien muittenkin ihmeeksi hyvin huonolla menestyksellä.

Sakki oli silloin ongella Pitkänsillan, muutaman kauas mereen pistävän aallonmurtajan päässä. Se oli eräillä tuulilla erinomainen onkipaikka, josta sai paljon ja suuria ahvenia. Mutta senpä vuoksi siitä oli usein tapeltavakin. Niinpä nytkin tämän sakin oli pitänyt apaja valloittaa myllytullilaisilta ja sitten torjua suurempilukuisten kuusiluotolaisten ryntäys. Lujasti ja hurjasti oli sakki saanut taistella, mutta sen vaivat ja urhoollisuuden palkitsikin kalajumala harvinaisen runsaalla saaliilla.

Mikä lienee ollut vikana, ettei Ahti suosinut kuitenkaan PaljasPekkaa. Kun muut nyhtivät sillalle ahvenenkörrejä minkä ehtivät, niin hän sai vain silloin tällöin erehdyksen kaupalla kaikkein tyhmimpiä ahvenia, niinkuin Mylly-Pekka lasketteli leikillisesti. Onneton Pekka koetti siirtyä paikasta toiseen, anastaen sijan aina siltä, joka enin sai. Tätä menettelyä vastaan alettiin napista. Mutta Pekka selitti, että hänellä on oikeus valita, minkä paikan vain tahtoo:

"Katsokaa!"

Hän näytti housujaan, joitten toinen lahe oli halki takaa haaroja myöten. Se oli merkki, että hän oli ollut taistelussa mukana.

Toiset olivat ääneti. Sehän täytyi myöntää, että Paljas-Pekka oli tapellut kuin poika. Ja niin alistuivat siihen, että kun vain Paljas-Pekka viittasi jotakin poikaa siirtymään pois, että hän pääsee tilalle, niin seurasi toinen viittausta kuin nöyrin alamainen.

Sitten sai Mylly-Pekka oikein suuren ahvenen, ahventen ahvenen, niinkuin hän sanoi. Hän nosti pian toisen melkein yhtä suuren. Silloin Paljas-Pekka nousi, meni Mylly-Pekan luo ja viittasi häntä siirtymään.

"Ongi sinä, kaima, eläkä herrastele tyhjää", sanoi Mylly-Pekka leikin viistoon eikä ollut tietävinään Pekan vaatimuksesta.

"Minä tulen siihen onkimaan", sanoi Paljas-Pekka.

"Sinä kuljeksit ja turmelet kaikkien kalaonnen. Vetehinen ei huoli sinun huonoista onkimadoistasi. Mistä lienevät pahanhajuisesta tunkiosta", saneli Mylly-Pekka hänelle ominaisella leikkisällä äänensävyllä ja pitkäveteisyydellä.

"Se on minun asiani", sanoi Paljas-Pekka ja komensi: "Siirry, että minä pääsen siihen."

"Mihin siihen?"

"Siltä kohtaa onkimaan, toljake, etkö ymmärrä?"

"Ei tähän mahdu, kaima kulta, kun tässä on jo mylly ja Pekka", vastasi Mylly-Pekka ja taas nosti ahvenen.

"Senpä vuoksi mene sinä siitä pois", sanoi Paljas-Pekka jo kiihkeänä.

"Elähän vielä, kyllä sinäkin sentään sovit tähän: tule minun syliini istumaan", jurotteli Mylly-Pekka päästellen ahventa ongesta.

Toiset pojat nauramaan.

Paljas-Pekka huomautti pojille, että Mylly-Pekka ei ollut tappelemassa, ei myllytullilaisia eikä kuusiluotolaisiakaan vastaan, vaan oli tullut vasta paljon myöhemmin.

"Kun olit täällä ennemmin, niin olisit valinnut tämän paikan ja onkinut kaikki suuret ahvenet, ettei minulle olisi jäänyt tätäkään", sanoi tämä tarkottaen suurta ahventa, jonka taas nosti.

Paljas-Pekka huomasi, ettei hän millään saa kaimaansa lähtemään paikoiltaan, kun tämä väisti kaikki tuolla leikillään, jolle toiset nauroivat hyväksyvästi. Tappeluun saakka taas ei ollut aihetta eikä se vähällä olisi tullut mieleenkään, kun hän ei ollut koskaan Mylly-Pekan kanssa tapellut, niin että se oli aivan outo asia hänelle. Hän ei olisi enää välittänyt Mylly-Pekan paikalle pääsemisestä, vaan harmitti se, että hän jäisi alakynteen tässä yrityksessään ja niin nolosti alakynteen, sillä toiset naureskelivat jo hänen siinä toimetonna seistessään, kun Mylly-Pekka saatuaan ongesta irrotetuksi viimeisen ahvenen viskasi taas onkensa veteen.

Paljas-Pekka poistui ja astui onkimiesten riviä toiseen päähän, ja silloin kuului nauruntyrskettä. Mutta Paljas-Pekka ajatteli: antaa niiden nauraa, nauravat vielä Mylly-Pekallekin. Ja istuttuaan sinne kauas rivin toiseen päähän hän viskattuaan ongen veteen huusi:

"Mylly-Pekka, hoi!"

Siihen vastasi Mylly-Pekka:

"Hoi, kaima! Joko kala keppiäsi syö?"

"Ei, vaan mylly palaa!" oli Pekan vastaus.

Sellainen naurun purskahdus kuului pitkin riviä, että se oli kuin räjähdyslaukaus. Ja pojat kurottausivat katsomaan, minkä näköisenä Mylly-Pekka lähtee pois.

Varmaan nyt itkee!

Mylly-Pekka istui paikallaan ja hiljaisuuden tultua sanoi:

"Kuules, kaima! Minä näiltä ahvenilta en jouda sammuttamaan myllyä. Mutta juokse sinä, jolla niin on hyvää aikaa."

Pojat hölmistyivät, mutta Paljas-Pekka ei. Hän nousi ja sanoi:

"Pojat! Katsokaa: minä lähden tulipaloon."

Ongenvapa kädessä hän juoksi lyhyvin mutta tihein askelin matkien siten kiireistä juoksua. Juoksi Mylly-Pekan luokse. Hän suuntasi ongenvavan Mylly-Pekan pääta kohden kuin ruiskunletkun ja sihitti suullaan matkien ruiskusta tunkevaa vesisuihkua.

Onginta lakkasi, ja kaikki nousivat katsomaan tätä uutta näytelmää. Pekkakin nousi. Hän rauhallisesti kokosi kalansa ja laittoi tavaransa lähtöä varten valmiiksi. Paljas-Pekka intoutui ruiskuttamisessa: suu sihisi ja suhisi ja rätisi ja paukkui kuin tavattomalla voimalla ruiskusta purkautuva vesisuihku. Ja pojat nauroivat hohottivat.

Mylly-Pekka keskellä tätä voimakkainta ruiskutusta kääntyi katsomaan kaimaansa ja aivan kuin merkiksi, että jo riittää, nosti pystyyn - peukalonsa.

Poikain nauru katkesi kuin puukolla leikaten, sillä jokainen jännittyi odottamaan, mikä nyt seuraa tätä odottamatonta käännettä.

Se oli niin merkillisesti pystyssä tuo peukalo, että Paljas-Pekka heti hölmistyneenä lopetti ruiskutuksensa ja ruiskunletku putosi maahan kuin herpoutuneista käsistä.

Vaikka miten ärsyttävällä äänellä olisi hokenut: "Paljas-Pekka kuin peukalo, ei housuja, ei paitaa", niin se ei olisi Paljas-Pekkaa niin suututtanut kuin tuo Mylly-Pekan pysty, äänetön peukalo.

Miten oikeastaan kävi, sitä ei olisi kukaan voinut selittää, mutta kerran vain huiskahti Paljas-Pekan käsi, ja Mylly-Pekka horjahti pitkää pituuttaan siltaan kuin puukonpistosta.

Mylly-Pekka ponnahti pystyyn ja sitten ei kuin muutamia nopsia liikkeitä, niin Paljas-Pekka killui hänen käsissään ilmassa hänen päänsä päällä kuin kevyt heinäsäkki. Ja näytti siltä, että Mylly-Pekka aikoi iskeä vihamiehensä siltaan niinkuin oli aina iskenyt suuren ahvenen tappaissaan sen.

Hänen notkea vartalonsa tekee voimakkaan liikkeen ja PaljasPekka puulautuu kuin pölkky päistikkaa - mereen.

Loiskaus! Vesi pärskyy korkealle ilmaan ja sillalla seisovien poikain kasvoille. Vedenpinnalle jäävät Paljas-Pekan ruskeat housut suurena kuplana kellumaan aalloille. Ja haudan hiljaisuuden vallitessa Mylly-Pekka pojille sanoo, hyvänsävyinen hymy lapsekkailla kasvoilla:

"Vieläkö, pojat, mylly palaa, vai joko sammui?"

Pojat äänettöminä katsoivat häntä kuin aivan vierasta henkilöä, jota eivät koskaan olleet nähneet. Hän näytti heistä nyt niin suurelta, jättiläiseltä, joka koko tämän heidän laumansa olisi voinut puhaltamalla puhaltaa mereen kuin höyhentukon.

Tuota jättiläistäkö he olivat pilkkailleet, ajattelematta ja arvaamatta, että hän olisi voinut rutistaa ja lutistaa jokaisen heistä sormensa päällä niinkuin he rutistivat imevän sääsken.

Poikia kauhistutti!

Mylly-Pekka lähti joukosta ongenvapa olkapäällä ja suuri kalakimppu riippuen vartaassa kädestä, astui taakseen katsomatta. Pojat tähystivät hänen jälkeensä niin kauan kuin hän näkyi.

Sitten joku sanoi:

"Minkähän vuoksi se ei ole meitä kurittanut koskaan?"

Se tyhmä poika sanoi:

"Ei varmaan ole viitsinyt meitä raukkoja."

Paljas-Pekka ui siltaa kohden housut hampaissa. Päästyään joukkoon hän iski märän housumyttynsä siltaan että losahti, asettui seisomaan poikain eteen veden norosinaan juostessa paidan helmasta ja sillä äänellä kuin olisi kehunut omaa urotyötään hän huusi:

"Näittekö te, pojat, miten hän minut viskasi?"

Nyökäytettiin päätä.

Paljas-Pekka kohotti oikean kätensä kuin valan vannoakseen ja sanoi: "Pojat! Tuo Mylly-Pekka on jumala!"

*

Toiset olivat vielä lasten kirjoissa ja lasten toimissa, ongella sillan päässä ulapan äärellä, kun suuri frekatti pullistunein purjein lähti aurinkoiselle ja aaltoilevalle merelle, ja kyssäselkä maratonjuoksija tuli läähättäen ja viittasi laivaa sanoen:

"Tuossa ne nyt menevät, Pekat."

Ne olivat jo meripoikia.

Menivät avaraan maailmaan kiipeämään miehen tasalle.

Kuuluu nyt toinen heistä, Mylly-Pekka, olevan kapteenina omassa pienessä laivassaan, jolla purjehtii suuria maailman meriä, toinen Pekka perämiehenä ulkomaalaisessa höyrylaivassa. Ja kunnon miehiä kuuluu tulleen kummastakin. Mikäs on tulla kunnon miehiä kunnon pojista.

Tavatessaan toisensa kai puhelevat lapsuutensa aikaisista tuhmuuksista, nauravat niille ja omillekin heikkouksilleen. Paljas-Pekka nauraa peukalolle ja toinen Pekka myllyn palolle. Tuskin huomaavat, että heillä on vieläkin arka kohtansa kummallakin, vaikka se vain on siirtynyt johonkin toiseen paikkaan. Se on heillä niinkuin se on kaikilla. Eikä siitä kukaan pääse ennenkuin kuolee - silloin pääsee!
IIKKA RAUKKA (1898)

Kastamaton oli poika ollut, kun isä oli lähtenyt Amerikkaan, sanoen lähtiessään vaimolleen, joka itki poika käsivarsillaan:

"Kun minä tulen, niin tuollaisen tuon kultaa." Eväslaukullisen näet. "Sillä ostan pojalleni koko pitäjän. Ja minä tulen pian, en kirjoita ennen tuloani."

Ei ollut tullut vielä siihen, kun poika olisi jo ollut rippikouluijässä, jos olisi kouluun kyennyt.

Hän oli suuri kuin mies, komea varreltaan ja näöltään, voimakas kuin karhu ja nopea kuin hirvi. Mutta älyltään kuin lapsi, poikalapsi siinä ijässä, jolloin vielä leikitään hevosta.

Sitä leikki hän mielellään ja aina ja koko ikänsä.

Hevosta leikkien hän oli äidin apulaisena ollut tämän rakentaissa pientä turpasmökkiä muutamaan mäenrinteeseen metsän helmaan syrjässä maantieltä. Ja hevosta leikkien hän kuljetti kaupunkiin kuorman toisensa perästä luutia, joita valmisti ja jotka hän kaupitteli kaupungissa pyytäen luutaparista "yhden lantin".

Ne olivat hauskoja hänestä nämä kaupunkimatkat. Iloisesti hirnahtaen hän lähti taipaleelle, olipa pyry tahi pakkanen. Sillä siellä kaupungissa sai leikkiä, siellä oli leikkitovereita ja paljon.

Luutakuormansa kaupaksi saatuaan hän näet meni maantiensuuhun ja siinä odottelija hirnahteli ja silloin oli pian pikku poikia lauma hänen ympärillään. Usein he olivat valmiina odottamassa häntä. Sillä heillä oli hauskaa leikkiä hevosta Hepo-Iikan kanssa, kun Hepo-Iikka oli niin mainio hevonen. Lantilla, vaikka se olisi ollut pennikin, ja leivänpuoliskolla sai sellaista kyytiä puolen kilometrin taipaleen, että ei parhaimmallakaan kaupungin porvarin hevosella sellaista.

Hengästyneenä hän leikin loputtua lähti kotiinsa, mutta ylpeänä ryhdiltään ja tyytyväisenä mielessään. Ihmekö? Pojat olivat kehuneet, että hän on hyvä hevonen, ja vasussa hänellä oli leipää ja kukkarossa lantteja, joista äiti on mielissään.

Maantieltä poikettuaan mökille johtavalle metsätielle, jossa ei ollut talvella kuin hänen kuormansa uurtama ja hänen polkemansa ura, hän hirnasi kuuluvasti ilmoittaen siten äidille tulonsa. Ja mökin näkyville tultuaan hän porhalsi täyteen juoksuun ruumis pystönä ja kaula kaarevana kuin olisi ollut mikäkin orhi. Ja täyttä juoksua lasketti pihalle asti kiertäen kaaressa kelkkoineen mökin oven eteen, johon pysähtyi kääntäen sivulle päätään ja katsoen äitiä, joka seisoi mökin ovella odottamassa.

"Iikka raukka", lausui äiti.

Sitä Iikka juuri odottelikin. Hän piti sitä ylistelynä, se oli kuin taputtelu hevoselle. Ja silloin hän muka päästettiin valjaista, ja toimitti sitten ajomiehen tehtävät.

Ajomies kantoi vasun huoneeseen ja antoi rahat.

"Jumalalle olkoon kiitos, siunatkoon Hän hyviä ihmisiä!" lausui vaimo nähdessään rahat ja leivän paljouden.

Hänestä tuntui, että he ovat rikkaita. Sillä niin ahtaalla hän oli ollut, monet onnettomuudet ja taudit kun olivat kohdanneet väliin häntä, väliin poika raukkaa. Nyt oli elämä ollut myötäistä kauan. Hän oli enemmän kuin tyytyväinen. Täällä asunto aurinkoisen mäen rinteessä, loppumaton leipä ja ansiota niin pojalla kuin hänelläkin, vähän rahaa säästössäkin. Ja hän oli tyytyväinen Iikkaan, jopa iloinenkin hänestä. Olihan ollut hyvin katkeraa, ja paljon hän oli Jumalaa vastaan nurkunut Iikan onnettomuuden takia, mutta olihan Iikka hänen toverinsa, tottelevainen jopa nöyrä, aina tyytyväinen, aina iloinen. Miten kaipaisikaan hän, jos poika kuolisi, jota ennen oli joskus toivonut. Hänellä oli hätä ja tuskakin, jos Iikka kaupunkimatkoillaan joskus viipyi kauemmin kuin tavallisesti. Tosin hänen sydäntään omituisesti tuimasi, kun hän kuuli hirnunnan tienristeyksestä, mutta toisakseen se oli ilahduttavaa.

*

Pojat olivat taas leikkimässä hevosta maantiellä. Oli kaunis, leppoisa talvipäivä. Iikka oli juoksuinnossa ja ansio oli hyvä.

Muuan mies pysähtyi katselemaan poikia, jotka olivat leikkimässä maantiellä pitäen iloista, raikasta ääntä.

"Hevosillako te olette?"

Iikka, jota joku parasta aikaa taputteli kuin hevosta ja kehui, hirnasi iloisesti kuin paraskin orhi, ja pojat rupesivat ääneen nauramaan.

Suurimmat pojat häpeissään vetäysivät syrjään, mutta pienemmät alkoivat toimessa selittää.

"Se on semmoinen pöljä poika", kävi selittämään muuan poika miehelle, kun tämä pitkistään katseli Iikkaa, joka oli puolta pitempi toisia ja päitset päässä.

"Minkä vuoksi raukkaa hevosena pidätte?"

"Siitä on se vain lystiä, ja se saa meiltä rahaa ja leipää. Viidenpennin lantin tai leipäpalan kun antaa, niin se vetää puoli kilometriä ja juoksee minkä käpälästä lähtee. Se on hyvä juoksemaan."

Iikka kuopi ja hirnui niin luonnollisesti, että miestä nauratti, vaikka tuntuikin surulliselta.

"Ja on se niin vankka, että tuolta Ylikylästä asti vetää niin suuren kuorman luutia, ettei hevonenkaan vetäisi."

"Ylikylästäkö tämä on?"

"Ylikylästä", vastattiin.

"Kenen poikia?"

Sitä ei kukaan pojista tiennyt.

"Kenen poika sinä olet?" kysyi mies Iikalta.

"Äidin poika."

Pojat purskahtivat nauraa rähättämään.

"Mikä sinun nimesi on?"

"Hepo-Iikka se on", ehättivät pojat yhteen ääneen.

"Iikka raukka", lisäsi Iikka itse.

"Tosiaankin Iikka raukka. Kaimamies kuitenkin. Tiedätkö missä Koistisen vaimo asuu siellä Ylikylässä?"

"Ei Iikka tiedä, mutta kyllä äiti tietää."

"Missä äitisi asuu?"

"Siellä se asuu kotona", vastasi Iikka.

"No, kun sinulla on samalle päin matka, niin lähde kotiasi ja ota kelkkaasi tuo kapsäkki. Minä maksan hyvästi."

"Istukaa tekin kelkkaan", toimitti Iikka toimessaan jo siitä, että oli saanut uuden silatun, välkkyvän kapsäkin.

"Istukaa vain! Se on vankka, kyllä se jaksaa", toimittivat heti pojatkin, ja joku vallattomin työnsi miestä niin, että tämä varatonna lysähti istualleen kelkkaan. Silloin ei Iikka joutanut muuta odottamaan, ei päitsiäkään pojille antanut, vaan puhalsi innoissaan täyteen juoksuun.

Koistinen ei voinut muuta kuin harmitella poikain vallatonta tepposta ja odotella Iikan herkeämistä juoksemasta, jotta pääsisi kelkasta. Mutta Iikka juoksi, juoksi yhtä menoa niin, että lumitierat vain miehen silmille sinkoilivat.

Käännyttiin metsätielle.

Äiti oli jo odotellut ja kaipaillut Iikkaa, vaikka eihän tuo vielä ollut tavallista aikaa enemmän viipynyt. Mutta kaipasi hän niinkuin kaipasi aina. Oli jo monta kertaa höristänyt korvaansa. Muutamilla ilmoilla ja tuulilla hirnuntaa ei oikein kirkkaasti kuulunut tänne asti.

Nyt kuului, ja niin iloinen hirnunta! Nyt Iikalla on mielestään paljon leipää ja rahaa.

"Poika raukkani", lausui äiti, kuin säälien ja hellien.

"Mitä? Toinen hirnunta! Mikä nyt on niin iso asia?"

Äiti meni jo mökin ovelle.

Iikka tuli näkyviin ja vielä hirnasi iloisesti. Äiti koetti katsoa, onko mitään erinomaisempaa kelkassa, mutta kun tie kulki suoraan kohti, ei sopinut näkemään Iikan taakse.

Iikka paransi juoksuaan ja kohenti komeaa hevosryhtiään ja pyörähytti kelkkansa mökin oven eteen kuormineen.

Äiti huomasi ensimmäisenä päitset Iikan päässä.

"Herra siunaa! Voi onneton poikani!"

Mies kohahti kelkasta kuin salama.

"Koistinen! Mieheni!"

Ja vaimo purskahti itkemään.

"Tuoko on poikani?" sai Koistinen käheällä äänellä kurkustaan viitaten Iikkaa, joka seisoi kelkan edessä, korskui ja kuopi ja oli purevinaan kuolaimia.

"Tuoko on poikani?"

"Se, hevosesi!"

Koistisen kädet puristausivat nyrkkiin.

"Tuoko minun poikani, tuo pöljä!" huusi hän niin, että Iikkakin pyörähti katsomaan vierasta, jonka oli niin komealla kyydillä ja suurella riemulla tuonut kotimökille. Ja siinä se mies nyt seisoi julman näköisenä, nyrkit puristuksissa aivan kuin uhaten jotakin.

"Mitä merkitsevät nyt minun rikkauteni, jotka niin suurella vaivalla ja taistelulla olen koonnut? Sitäkö varten Jumala on minulle lopultakin antanut menestystä, että voi kolhia sitten kahta kovemmin. Kiusa ja kuolema!"

Hän kohotti kapsäkin kaksin käsin korkealle ilmaan ja iski kaikin voiminsa sen kelkkaan, niin että kaustat paukahtaen katkesivat aivan kuin säestykseksi synkälle kiroukselle, joka jyrähti hänen suustansa.

Vaimon silmissä alkoi kaikki pyöriä ja musteta. Hän nojautui mökin seinää vasten koettaen jännittää pyörrytystä vastaan. Kun hän vihdoin tointui, istui mies mökin portailla ja itki, mutta Iikkaa ei näkynyt missään. Hän oli kadonnut jäljettömiin.

Useita päiviä haettiin häntä koko kylän väellä, mutta turhaan.

*

Iikka oli pillastunut, niinkuin pillastuvat hevosetkin, kun säikähtävät jotakin. Oli porhaltanut suoraan metsään ja umpihankeen laskettanut menemään pitkältä jos pitkältä halki metsän, poikki muutaman järven jäisen selän, painuen yhä kauemmas asumattomia seutuja, kunnes seuraavan päivän illalla saapui muutaman mökin luo, josta jo kauas oli pilkottanut valo talviseen yöhön.

Uupuneena hän hirnahti mökin ikkunan takana. Mökistä tultiin katsomaan, ja kun nähtiin aikaiseksi saapa poika päitset päässä ja kelkka perässä, luultiin hulluksi, raivopäiseksi, eikä laskettu sisään.

Toisen kerran hirnasi, niin hevonen tallista vastasi, ja Iikka meni sinne yöksi. Sieltä hänet aamulla löydettiin. Kun poika ei näyttänytkään olevan mikään raivohullu, vietiin hänet huoneeseen ja ruokittiin.

Ei ollut pojassa kotinsa selittäjää, nimekseen ei tiennyt muuta kuin Hepo-Iikka eli Iikka raukka. Ja Hepo-Iikan nimellä hän oli jäänyt mökkiin olemaan ja elämään, sillä hän oli vankka puskurityöhön ja varsinkin hevostyöhön hevosena parempi kuin mökin laihat konit, joita Iikan oloaikana vaihtui monet, niinkuin vaihtui isäntäkin, mökin pojan varttuessa aikuiseksi.

Tyytyväinen oli nykyinen isäntä Iikkaan, niinkuin oli ollut entinenkin, jo kuollut vanhus. Ja hyvä ystävä oli nykyinen ruuna niinkuin olivat olleet kaikki entisetkin hevoset. Ne hirnuivat Iikan nähdessään, ja kesäisin kun haettiin hevonen laitumelta, meni Iikka ja hirnui, ja hevonen tuli, vaikka oli kellonäänen kantamattomissa.

Mutta Iikka kantoi salaista kadetta nykyiselle ruunalle, samaa kademieltä kuin oli kantanut entisillekin tovereille. Senvuoksi, että niitä käytettiin kirkko- ja kaupunkimatkoilla eikä hänellä käyty koskaan, vaikka hän oli parempi juoksemaan, sehän oli koettu niin monta kertaa.

Mutta sitten koitti onni kerran Iikallekin.

Torpan emäntä sairastui. Ja kun ruunalla oli menty halonhakuun, niin pääsi Iikka viemään emäntää kirkolle rovastiin, joka oli vähän lääkärikin. Rovasti määräsi sairaan heti suoraa päätä vietäväksi kaupunkiin saamaan lääkärinhoitoa, muuten sairas voi kuolla käsiin.

Ruuna, jos olisi kotonakin ollut, olisi ollut kaukana, mutta kun ei ollut kotonakaan, niin Hepo-Iikka vetämään. Ja sehän sopi hyvin, kun Iikka oli joutuisampikin kuin ruuna.

"No nyt, Iikka, tulee pitempi taival, - kaupunkiin", tuumi isäntä Iikalle. "Kyllä se menee hiljalleen, eikö niin?"

Turha kysyäkään. Iikka malttamattomana hopitti isäntää, joka hommaili kaupunkieväitä, leipää ja voita itselleen ja Iikalle ja nisuleipää ja limunaatia sairaalle. Ja kun taipaleelle vihdoin päästiin, niin eipä oltu pitkiin aikoihin nähty Iikassa sitä hevosryhtiä kuin nyt.

Talvisen taivaan yöksi tähdittyessä lähtivät he tielle, ja kun seuraava päivä hämärtyi, olivat he kaupungissa. Kuin vasta tallista jaloittelemaan laskettu varsa hirnahteli Iikka iloisesti, kun saapuivat ensimäisen kadun suuhun. Isäntä pysähdytti ja puheli Iikalle:

"Elä viitsi Iikka kaupungissa hirnua. Eikä täällä saakaan hirnua. Lupaatko ettet hirnu?"

"Eikö ollenkaan? Sehän on komeaa."

"Saat nisua paljon, jos et hirnu."

Iikka lupasi olla hirnumatta.

Ja isäntä heti ensimäisen leipurin luo päästyään osti vesikorppua suuren pussillisen.

Iikka ei hirnunutkaan, mutta isäntä oli levoton kuitenkin, sillä hän ei ollut nähnyt sellaista intoa ennen Iikassa kuin nyt. Majatalo oli toki lähellä.

Mutta sillä aikaa kuin isäntä talutti sairaan sisälle, karkasi hevonen resloineen ja siinä olevine tavaroineen, mitä vain eväistä oli jälellä. Ei ollut isännällä aavistustakaan, minne Iikka oli kadonnut.

Iikka juoksi jo kaukana toisessa päässä kaupunkia silloin, kun isäntä hänen kadonneen huomasi. Juoksi toiselle maantielle ja hirnahteli tuon tuostakin.

Maantien suuhun tultuaan tutulle paikalle, jossa ennen oli poikajoukkoa kyydinnyt omaksi ja niiden iloksi, hän pysähtyi katsoakseen oliko poikia.

Ei ollut.

Hirnui niitä.

Ei tullut.

Iikka ei ymmärtänyt, että entiset pojat olivat jo aikamiehiä, parrakkaita niinkuin hänkin. Niillä olisi kyllä ollut leikkiin pystyviä poikia, vaan ne eivät hänestä tienneet muuta, kuin mitä isiltään olivat kuulleet heidän kertoessaan lapsuutensa ajoista.

Iikka päätti vain, että pojat eivät tule sen vuoksi, kun on jo ilta. Hän oli pahoillaan, kun ei saanut lantteja ja leipää. Mutta katsellessaan reslaansa hän muistikin, että siellä on tavaraa, ja tarkasteltuaan varaston hän tuli hyvin iloiseksi. Oli paljon tavaraa! Ei koskaan ollut näin runsaasti ollut hänen kelkassaan.

"Nyt äiti on hyvillään. Sanoo: Iikka raukka."

Hän porhalsi juoksuun. Yhtä painoa lasketti tiehaaraan saakka, josta hän ennen oli poikennut metsään ja kotimökille. Siinä oli nyt leveä tie, vaan sitä ei joutanut ajattelemaan. Hirnasi kerran iloisesti ja kirkkaasti. Juoksi, juoksi. Hirnasi toisen kerran. Ja juoksi.

Höröstyneenä hän pysähtyi viimein, kun talo tuli vastaan. Katseli ympärilleen etsien äidin mökkiä. Ja kun ei saanut mitään selvää, rupesi hän hirnumaan niinkuin varsa emäänsä kaivatessa.

Talon tallista vastasi puolikymmentä hevosta ja talosta syöksyi koira pihalle haukkumaan. Koiran harvinaisen äsäkästä haukuntaa oudoksuen tulivat rengit ja piiat pian pihalle, josta alkoi kuulua siunauksia ja hämmästyksen huutoja, ja niiden seasta hirnuntaa, joka kiihdytti melua ja herätti naurua.

Isäntääkin ehdittiin hakemaan.

"Mikä täällä sitten on?" sanoi tanakka, harmajatukkainen isäntä astuessaan portaille.

"Ei ole hullua ihmistä kummempi", vastasi renki.

"No tuokaa sisään pakkasesta, katsotaan mitä on tehtävä."

"Jos se on raivohullu?" sanoivat miehet ja poistuivat syrjään.

Iikka hirnui niin kutsuvasti, että kaikki hevoset vastasivat yhteen ääneen.

"Herra siunatkoon!" sanoo emäntä, vanhus, joka kiirein askelin tulee pihalle. Hän joukon läpi astuu oudonnäköisen olennon luo, jota silmää.

"likka raukka, oma onneton, kaivattu poikani!"

Iikka heittää kelkan jutkon maahan: hän on päässyt valjaista. Hän alkaa toimittaa ajomiehen tehtävää: ottaa vasun ja mytyt kainaloonsa. Sanoo hymyillen äidille:

"Äiti, on leipää, ja voita ja nisuakin."

"Iikka raukka."

"Iikka!" lausuu kummastuksissaan nuori mies, joka on vasta tullut tapauspaikalle. "Mikä Iikka se on?"

"Sinun veljesi", vastaa emäntä. Hän taluttaa huoneeseen pitkäpartaisen ja pitkätukkaisen miehen. Tämä seuraakin mielellään kuin pieni lapsi äitiään, hymyillen tyytyväisenä.

PIISPANTIKKU (Tiuran Santerin lukupuikot, 1906)

Tiuran Santeri, sokean lesken poika, oli paras lukija kaikista laitakaupungin pojista, ja jotkut kehuivat, ettei herraspojissakaan ollut niin hyvää lukijaa. Hänellä oli pitkäkatkismus päässä kannesta kanteen ja hän luki sisältä mitä kirjaa hyvänsä, jota vastoin muut hänen ikäisensä pojat vielä tavailivat aapistaan. Häntä sanottiin piispaksi. Se oli kunnianimi.

Yhtä kuuluisa kuin Tiuran Santeri hyvästä lukutaidostaan oli Starkin Aukusti oppimattomuudestaan. Hän oli vanhin poikajoukossa eikä tuntenut vielä kaikkia kirjaimiakaan. Häntä sanottiin Ruunankummiksi. Se on häijy, ruma haukkumanimi. Ja sen pahempi, sitä kykeni käyttämään mikä naatti hyvänsä. Sillä niin vankka kuin Aukusti olikin, hänellä oli muuan arka kohta, Akilleen kantapää. Se oli hänellä niskassa. Hänen niskatukkansa oli niin peevelin arka, kuten hän itse kuvaili, että vaikka kuin hellävaroen kammalla veti, niin kylmä karsi selkäpiitä ja vesi silmiin kihosi. Ei tarvinnutkaan muuta kuin joku veti tahi oli vetävinään niskatukkaansa, niin Aukusti irvisti pahasti ja hartiat kyttyrässä kääntyi pois.

Aukustilla oli kaksi tapaa lähtiessään poikajoukosta äidin käskiessä häntä. Toisinaan hän lähti iloisena ja juosten, mutta toisinaan pää syvällä hartioitten sisässä astua hoippuroi kuin sokea. Silloin arvasivat toiset, että nyt Aukusti menee lukemaan.

Se oli kova urakka Aukustille se lukemisen oppiminen. Äiti rankaisi häntä väliin kokopäiväisellä paastolla. Siitä Aukusti ei ollut milläänkään. Hän olisi mielihyvällä ollut valmis tekemään kontrahdin, ettei hän syö kuin kerran viikossa, jos ei vain tarvitse lukea, ja olisi hän varmaan suostunut siihenkin, että hän istuu kirjan ääreen milloin vain, vaikka kesken unensa sydänyöllä, ja kuinka kauan vain, ja äiti saa häntä kolhia päähän vaikka kapustalla ja puntarinperälläkin ja saa kiskoa otsatukastakin ja kiireeltäkin, vaan - ei niskatukasta! Sehän se oli, kun äiti tunki hyppysensä sinne niskaan, nipisti kiinni muutamista karvoista ja veti ylöspäin - ai, ai ai...!

Talven aikana ja vielä kevään kuluessakin Aukustin niskatukalla oli ollut tuon tuostakin koko pitkältä rauhoitusaikaa, mutta kesän tultua oli alkanut jokapäiväinen kauheus. Muitten poikain lukutyö kesäksi höltyi, Aukustin sen sijaan kiristyi.

Aukustin äiti, Starkin emäntä, oli nimittäin saanut mieheltään kirjeen, että hän saapuu tänä kesänä kotia. Hän oli merimies, ja nyt viimeisellä matkallaan ollut hyvien ansioitten takia monta monituista vuotta. Starkin lähtiessä Aukusti oli ollut pieni paitaressu. Ja tämä paitaressu oli isän silmäterä, josta isä joka kirjeessään oli puhunut käskien äidin hyvin hoitaa ja kasvattaa. Muuten Aukusti olisi ollutkin hyvä poika, aivan moitteeton, mutta tuo kirjalle oppiminen! Mikä häpeä äidille isän surusta, kun tämä kuulee poikaansa toisten sanovan Ruunankummiksi. Sen vuoksi äiti oli uurastanut. Mutta huonolla menestyksellä.

Kuuma viikko oli ollut taas. Ja kuumin päivä lauantai, kaunis kesäinen päivä: ei aamiaista, ei päivällistä, ei illallista, ja äidin hyppyset niskatukassa vähän väliä. Päivä kuitenkin päättyi suloisella evankeliumilla, kun äiti lopuksi sieppasi Aukustin edestä aapisen, löi loppasi sillä Aukustia päähän ja sanoi: "Saat minun puolestani kasvaa kuin ovampolainen ja papiaani." Sen Aukusti ymmärsi niin, että hänen niskatukalleen tuli ikuinen rauha.

Sunnuntaiaamuna äiti aamiaispöytään asetti lihavan, kauniin ruskean pannukakun, joka vasta uunista otettuna kirisi rasvoissaan ja levitti makean tuoksun huoneeseen.

"Tämän olen laittanut sinulle", sanoi äiti hyväntuulisesti.

"Saat yksin syödä sen."

Mikä makeanleivänpäivä ankaran viikon ja lauantain paaston jälkeen! Aukustin suuhun kertyi vettä, minkä hän suinkin ehti niellä. Ja hän hymysuin jo pani kätensä ristiin lukeakseen ruokaluvun, kuten hänet oli opetettu. Mutta äiti lempeällä ja houkuttelevalla äänellä sanoi:

"Luetaan ensin vähän."

Siinä silmänräpäyksessä Aukustin pää oli hartioitten sisässä ja posket kalmankalpeina. Hän haki kirjansa ja astua hoippuroi pöydän ääreen.

"No alotetaan", sanoi äiti yhä lempeällä äänellä istuttuaan Aukustin viereen.

Aukusti alkoi luetella kirjaimia. Se kävi kuin vettä valaen. Mutta kun äiti alkoi niitä kysellä sieltä täältä osottaen sormellaan, niin hairahtui Aukusti ja sitten sekaantui sekaantumistaan, niin ettei näyttänyt tuntevan ensimäistäkään. Sen mukaan hänen päänsä oli uponnut uppoamistaan hartioitten sisään ja hän puristi silmiään umpeen raottaen niitä vain silloin tällöin hätäisesti kuin varkain.

"No tämän sinä tunnet?" sanoi äiti taas muutamakseen varmana Aukustin puolesta.

"A", vastasi Aukusti. Kun ei kuulunut äidin hyväksymistä, rytkäsi hän hartioitaan ja puristi silmiään yhä lujemmin kiinni ehättäen korjaamaan erehdystään ja sanoi: "Pehmyt pee."

"Pehmyt pee", sanoi äiti omituisella äänellä, vaan ei ollenkaan vihaisella, niin että Aukusti avasi silmänsä. Mutta voi kauhistusta! Äidin sormi oli ä:n ja ö:n kohdalla! Aukusti meni niin sykkyrään, että oli pyöreä kuin kerä.

Hän odotti äidin voimakkaan käden tunkeutuvan niskaan tavottamaan niskahaituvia. Ei kuulunut kuitenkaan mitään. Pitkän ajan kuluttua Aukusti ihmetellen ja arkaillen raotti silmiään.

Äiti istui toisella puolen huonetta kadunpuoleisen ikkunan ääressä ja näytti itkevän.

Synkkä oli äänettömyys päivänpaisteisessa, pyhäasuisessa kamarissa. Avonaisesta pihanpuoleisesta ikkunasta kuului kaukainen saarnaava lapsen ääni: Tuiran Santeri luki kotonaan sokealle äidilleen virsikirjasta päivän evankeliumia ja epistolaa. Hän luki niin selvästi ja niin kirkkaalla äänellä, että se kuului kesäisen sunnuntaiaamun hiljaisuudessa yli koko laitakaupungin kuin papin saarna kirkossa.

Santerin saarnan loputtua kesti vielä kauan hiljaisuus kamarissa. Sitten sanoi Starkin emäntä kuin itsekseen:

"En ymmärrä. Kaikkeni olen koettanut. Koettakoon isä kun tulee." Hän pukeutui ja lähti kirkkoon sanoen mennessään Aukustille lempeästi:

"Syö nyt, raukkani."

Aukusti jäi istumaan ajatuksiinsa. Pitkän ajan kuluttua hän vei käden niskaansa ja tuumi ääneen:

"Isä?"

Hän ei paljon isää muistanut. Isä tuntui vain kauhealta jättiläiseltä, joka voi ottaa häntä hyppysillä niskatukasta ja riiputtaa ilmassa niinkuin pojat kärpästä siivestä.

Aukusti alkoi hautoa mielessään karkuunlähtötuumia. Niitä hänen suunnitellessaan alkoi taas kuulua Santerin lukua. Sitä kuunneltuaan hetken aikaa Aukusti tuumasi ääneen:

"Mikähän peeveli siinä on konstina?"

Hän oli sitä arvellut jo useasti ennenkin, että siinä vain on joku helppo keino, jota toiset eivät huomaa, niinkuin oli muissakin tempuissa, joita poikajoukossa tehtiin ja joissa varsinkin Santeri oli oikea mestari opettaen toisille leipäpalakaupalla.

Aukusti kääri pannukakkunsa paperiin, pisti poveensa, otti aapisen taskuunsa ja lähti ulos. Hän meni Tiuran Santerin luo, ei huoneeseen asti, vaan pisti vain päänsä oven raosta ja viittoi Santeria tulemaan.

Santeri etehiseen tultuaan katsoi silmät renkaina ja veti sieraimiinsa ilmaa pakahtuakseen, kun hän tunsi paistetun rasvan ja nisun makean hajun, ettei makeampaa ikinä parhaan herrastalon kyökissä. Ja hän seurasi kuin lyhyessä köydessä talutettuna Aukustia, joka sanaa puhumatta lähti pihalle, sieltä asteli kadulle ja kulki monimutkaisia teitä muutamaan solaan, joka oli niin kapea, että ylti ojennetuin käsin seinästä seinään, ja jonne ei näkynyt muuta kuin kapea juova taivasta. Se oli sitten salainen paikka!

Santeri luuli, että Aukusti täällä kaikessa rauhassa tahtoo jakaa hänen kanssaan jonkun makean palan saadakseen hänestä liittolaisen toisia poikia vastaan, jotka härnöittelivät Aukustia, pelottivat häntä jalkapuulla ja pilkkasivat, ettei hän saa ikinä akkaa.

Aukusti veti povestaan pannukakun ja ojensi sen Santerille:

"Saat koko pannukakun."

"Koko pannukakun?"

Santeri ei ojentanut kättään ottaakseen, sillä häntä alkoi pelottaa, että tämä on unta. Pelotti niin, että itku oli tulossa.

"Neuvo minulle vain muuan konsti", sanoi Aukusti.

Nyt Santeri heräsi, otti pannukakun ja alkoi selittää, että hän on vasta oppinut muutaman aivan uuden konstin, jota ei kukaan vielä tiedä. On lukenut muutamasta lainakirjasta. Sellaisen konstin hän tiesi, että saa neulan, silmineulan pysymään veden päällä kuin puutikun.

"En välitä", sanoi Aukusti halveksivasti, veti aapisen taskustaan ja jatkoi: "Neuvo, millä konstilla olet oppinut lukemaan."

Santeri ällistyi:

"Millä konstilla lukemaan?"

Nyt pannukakku jäi saamatta! Sillä eihän hän tiennyt mitään konstia olevan lukemiseen oppimisessa. Hän itse oli oppinut siten, että puikko kädessä oli seurannut kirjainmerkkejä järjestyksessä sen mukaan kuin hänen sokea äitinsä oli ne lausunut. Eihän siinä nyt mitään konstia olevaksi ymmärtänyt, vaikka kuinka olisi ajatellut. Itku jo aivan kurkussa alkoi selitellä:

"Se pitää olla vain sellainen puikko..."

"Hae sellainen puikko", keskeytti Aukusti.

Santeri silmäili ensin ympärilleen, näkyisikö minkäänlaista tikunsälöä, ja kun ei ollut mitään kaluksi käypää, tuippasi hän pannukakun Aukustille talteen, juoksi solasta ja pian taas palasi mukanaan puikko, jonka muutamalla vuolaisulla oli tekaissut puunpalasta, mikä ensimmäisenä oli käteen sattunut.

"No tuolla vain alat osotella kirjaimia", sanoi hän Aukustille, joka oli siellä solassa istumassa, kirja levällään polvilla.

Aukusti tarkasteltuaan puikkoa puolelta ja toiselta ja tutkittuaan tarkemmin sen molemmat päät, alkoi osotella kirjaimia painaen puikolla niin lujasti, että pieni reikä jäi jokaisen kirjaimen kohdalle, ja lausui lujasti ja varmasti kirjainten nimet.

"Sinähän jo osaat!" huudahti Santeri riemastuneena.

Aukustilta pääsi naurunhörähdys.

He opettelivat Santerin kanssa yhdessä isä meidän, ja Aukusti oppi.

Santeri oli äitinsä kanssa köyhän aterian jälkiruuaksi syömässä herkullista pannukakkua, kun Starkin emäntä tuli ja toi heille kaikellaista hyvää suuhun pantavaa kiitosten ja jumalansiunausten kukkuroiksi. Hän kertoi pitkään ja leveästi Santerille ja tämän äidille vaivansa ja huolensa ja sydämentuskansa, joita hänellä oli ollut koettaessaan Aukustia opettaa kirjalle ja luullessaan, että Aukusti on kyvytön, jotenkin viallinen. Sitä hänen iloaan sitten, kun hän tänään kirkosta palattuaan tapaa Aukustin yksin, omin neuvoinsa lukea porhaltamassa niinkuin hyvä hevonen kahlata porhaltaa hankea!

Pian levisi kertomus tästä ihmetapauksesta, että Starkin Aukusti oli oppinut lukemaan aivan yhtäkkiä. Eikä kulunut pitkää aikaa siihen kuin Aukusti sivuutti monet entisistä härnöittelijöistään, saapui aapisen viimeiselle lehdelle kukon pyrstön alle ja opetteli siinä olevaa "latinalaista" runoa ihan omin nokkinsa lukupuikkoineen.

Ja Tiuran Santerilta tuli yksi ja toinen tilaamaan lukupuikon. Hän sai niistä leivän tai puolikkaan, korpun tahi joskus lantinkin. Mutta kun hän kuuli niitä kehuttavan, että niillä oppii, ja kun uusia yhä tilattiin, niin hän korotti ja määräsi lukupuikon pysyväksi hinnaksi 10 penniä. Niitä meni kaupaksi sittenkin. Joka lapsen niitä piti saada, ja kun niitä katkeili ja hävisi heiltä, niin kysyntä oli alituinen. Joka päivä meni joku puikko.

Mutta Santerille ilmestyi kilpailija. Muuan toisesta kaupungista muuttaneen työmiehen poika alkoi myöskin tehdä lukupuikkoja. Hän kävi niitä kaupalla ja myi 5:llä pennillä. Ne olivat sitten kauniita ja hienotekoisia. Tiuran Santerin parhaimmatkin lukupuikot olivat niiden rinnalla rumia seipäitä. Ja tekijä oli itse hyvä lukija.

Uuden mestarin teoksia alettiin äänekkäästi kehua poikajoukossa Santerin itsensä kuullen. Santerin ei auttanut muu kuin myöntää ja hän oli jo päättää, että luopuu koko puikkoteollisuudesta ja jättää sen kilpailijansa yksinomaiseen huostaan, kun Starkin Aukusti sanoa jurahutti:

"Samaahan se on, onko lukupuikko ruma vai sievä." Hän tarkotti, että puikko tahi mikä hyvänsä, jolla voi varmasti näyttää yhtä kohtaa, ettei ole leveä kuin sormenlatuska, joka on kuin lapio osottaen monta kirjainta yhtä aikaa, ettei tiedä, mistä oikeastaan on kysymys. Mutta hitaisuudessaan hän ei ehtinyt selityksen alkuunkaan, kun Tiuran Santeri huudahti:

"Puikon kauneus ei merkitse mitään, vaan se, oppiiko sillä. Siinä se on konsti!"

Pojat ällistyivät. He katselivat vuoroin toisiaan, vuoroin Santeria, joka nyt seisoi varman voittajan näköisenä. Santeri jatkoi:

"Starkin Aukusti jo lukee katkismusta ja Roopin poikaa, jonka Aukustin isä on ostanut hänelle."

"Roopin poika? Mikä se Roopin poika on?"

Kyselijät olivat ivallisia, muutamat ääneensä nauroivatkin luullen, että Santeri koettaa heille syöttää pajunköyttä. Mutta Aukusti alkoi osotella käsillään kirjan paksuutta, pituutta ja leveyttä ja sanoi nimeksi:

"Roopin poika Kruusoe."

Pojat vaikenivat ja kävivät vakaviksi, niin että Aukusti sai muutamin sanoin selittää, että kirja kertoo merimiehestä, joka haaksirikkoutuneesta laivasta oli yksin pelastunut autioon saareen, ja että siinä on oikein kuvatkin.

Pojat ihmettelivät itsekseen. Roopin poika Kruusoe! He vasta aapista! Ja Aukusti oli ollut niin jälessä kaikista heistä ja nyt oli niin paljon edellä.

Jokainen mielessään häpesi, että oli jättänyt hylyksi Santerilta ostamansa lukupuikon ja ostanut tuolta toiselta. Tunsi tehneensä tuhmuuden, melkeinpä synnin, jonka vuoksi ei ollutkaan edistynyt luvussaan niinkuin Aukusti. Se oli jonkunmoisena lohdutuksena, että ei ollut tahallaan tuota syntiä tehnyt, vaan tietämättään. Ei ollut tiennyt, että lukupuikossa on joku konsti, vaan oli vain uskonut, että se on hyvä, kun se on hyvän lukijan tekemä.

Santeri olisi saanut lukupuikon tilauksia kosolta, jos olisi arvannut olla ääneti. Mutta innostuneena vaikutuksesta, jonka huomasi tehneensä poikiin, hän jatkoi:

"Joka lukupuikkoja tekee ja myy, hänen pitää itsensä osata lukea hyvin, muuten lukupuikko ei vaikuta mitään."

Puolikymmentä poikaa huusi yhteen ääneen riemulla aivan kuin raskaan synninkuorman alta päässeinä, että se uusi lukupuikkomestari oli mainio lukija, lukee suomet ja ruotsit.

Santerista tuntui kuin olisi hän vaipumassa maan alle. Ruotsiakin! Hänen maineensa oli ehdottomasti mennyttä. Mutta yhtäkkiä hän oikaisi itseään ja ylpeän näköisenä ryhdiltään aivankuin olisi vaatinut tuota poissa olevaa mestaria kilpailuun, hän huusi:

"Mutta osaako hän lukea engelskaa?"

Poikajoukossa puhkesi hurja naurunrähäkkä ja kuului ilkkuvia huutoja:

"Ethän sinä, pyhä veli, itsekään osaa lukea engelskaa!"

Santeri kotia tultuaan manaili itsekseen ja viskasi koko lukupuikkovarastonsa uuniin. Hän ei olisi enää välittänyt mistään muusta, kunhan vain pojat eivät olisi nauraneet hänelle.

Mitä varten olikin mennyt kysymään tuosta engelskasta, kun hän itse ei kuitenkaan osaa engelskaa. Piti tuhmuus tavata! Nyt ne nauravat ja ivaavat, missä vain näkevät, niinkuin olivat äsken nauraneet hänen joukosta lähtiessään ja huutaneet:

"Santeri menee lukemaan engelskaa!"

Santeri itki. Mutta sitten hän yhtäkkiä löi kämmentä polveensa. Hän oli keksinyt!

Aukustin isähän osaa engelskaa. Viimeiset viisi vuotta kertoi puhuneensa vain engelskaa, niin että nyt kotonaankin pakkaa tulemaan englantilaisia sanoja. Leikkisä ja ystävällinen mies. Kyllä Stark rupeaa häntä opettamaan. Ja sitten hän näyttää pojille, ketä he pistäneet ovat!

Seuraavana päivänä Santeri meni Starkille. Pitkäpartainen ja roteva mies oli näyttämässä Aukustille suuren suurta kirjaa, komeaa kuvakirjaa.

"Onko se englantilainen kirja?" kysyi Santeri kiihkoisasti, mutta pysytellen ulompana.

"Jees, mai boi", vastasi partamies.

Santeri kurkotti kaulaansa nähdäkseen. Sen verran näki kuvaa, että tunsi sen raamatun kuvaksi.

"Onko se englantilainen raamattu?"

"Jees, inglish baibl", toisti merimies.

Santeri syöksyi lähemmäs katsomaan. Ja hänet valtasi riemastus, joka ehdottomasti purkautui sanoiksi.

"Saakeli, samallaiset kirjaimet kuin oikeassa kielessä!"

"Ojees."

"Sitähän lukee kuin suomalaista kirjaa", arveli Santeri iloisen varmana.

"Na, na", kielteli merimies ja selitti, että englanninkielessä ei lueta lainkaan niinkuin kirjoitetaan, vaan aivan nurinkurin.

Santeri masentui. Nololla äänellä hän sanoi:

"Se taitaa sitten olla vaikeaa?"

"Jees. Ja suu pitää pitää aivan kuin olisi kuuma peruna suussa."

"Elä sinä nyt juttuja puhu", sanoi Starkin emäntä.

Stark alkoi lukea raamatusta. Santeri kuunteli silmät renkaina ja suu auki. Aukusti hymyili ja Starkin emäntä seisoi kädet puuskassa ja nauroi. Kun Stark lopetti, sanoi emäntä:

"Tuo ei ikinä ole jumalansanaa! Niin on kuin höplöttäisi jotakin ja tosiaankin kuuma peruna suussa."

"Jees, niin se oudosta kuuluu. Sitähän minä sanoin", lausui Stark. "Niin se on kuin höplötystä sellainen kieli, jota ei ymmärrä, luulee, että puhuja tekee vain kurillaan vinkeitä suullaan. Siltä se suomikin kuuluu englantilaisesta. Siellä laivalla kerran pyysivät minua lukemaan suomalaista kirjaa. Nekös nauroivat, kun minä luin. Ja se olisi sama ollut, vaikka en olisi oikeaa suomea lukenutkaan, vaan jotakin höplöttänyt puuta heinää."

Santeri pyysi Starkia vielä lukemaan sitä englantilaista raamattua. "Lukekaa koko sivu", kehotti hän.

Stark oli valmis ja Santeri oli paljaana korvana.

Starkin lopetettua lukunsa Santeri lähti kotia, otti suomalaisen virsikirjan ja matkien minkä osasi Starkin suunväänteitä ja vääristellen sanoja hän lasketti tulemaan sen tuhannen kyytiä.

"Herranen aika, eikö se ole Santeri?" kysyi sokea äiti.

"Jees."

"Mutta mitä sinä luet, engelskaa vai?"

"Jees, inklis paipl."

"Missä sinä sitä olet oppinut?" kyselemään äiti.

Mutta Santerilla ei ollut aikaa vastata, sillä hän näki poikia tulevan kadulla. Hän avasi ikkunan ja alkoi kovalla äänellä lasketella niin kiireesti kuin suinkin, hyvillään siitä, että poikien joukossa oli se uusi lukupuikkomestarikin.

Santerin luku teki poikiin valtavan vaikutuksen. Joku tiesi vakuuttaa, että engelskaa Santeri luki, sillä englantilaiset sanovat myötäänsä "jees" niinkuin Santerikin lukiessaan. Puhdasta engelskaa se Santeri luki!

Jaa-a! Se poika se lukee mitä kieltä hyvänsä. Sillä kun se lukee kerran engelskaa, niin tietysti se osaa lukea mitä vain eteen pannaan, ryssää ja afrikkaa, kaikkia!

Saman päivän iltana tuli muuan poika ostaman Santerilta lukupuikon. Hän teki nöyrän tunnustuksen, että oli ostanut siltä toiselta. Mutta sen puikolla hän ei ollut oppinut mitään. Santerin puikolla hän uskoi oppivansa, uskoi varmasti.

Santeri lupasikin tehdä hänelle lukupuikon huomiseksi ja oikein hyvän selittäen, että hyvää lukupuikkoa, jolla oppii lukemaan, ei saa tehdä mistä puupalasta hyvänsä, vaan erikoisesta puusta ja määrätyllä ajalla, niinkuin hän oli tehnyt Aukustin lukupuikon, ja että oli monta monituista konstia sen teossa, uusia konsteja, joita hän oli oppinut.

Siinä uudessa lukupuikossa, jonka hän nyt tilaajalleen teki, oli toinen pää leveä ja sen kummallakin puolen oli uurrettu ristinmerkki.

Se Santerin kilpailija nauroi tälle lukupuikolle ja Santerin konsteille. Hän sanoi, että on samantekevä lukemaan oppimiselle, minkälainen ja kenen tekemä puikko on, saman asian ajaa, jos ottaa risutikun tahi vanhan piipunrassin tahi minkä hyvänsä. Mutta lukupuikko tavallisesti vuoleskellaan kauniiksi, niin kauniiksi kuin kukin osaa.

"Entäs ristinmerkki?"

"Ristinmerkki! Yhdentekevää, vaikka kaivertaisi pukinsarven."

Siihen joku huomautti:

"Mutta sellaisella puikolla lukijan veisi piru."

Lukupuikkomestari nauroi.

"Se ei usko pirua", sanottiin joukossa.

"Eikä pelkää Jumalaa", jatkoi joku toinen.

Lukupuikkomestari jäi yksinään eikä hän saanut myydyksi ainoatakaan puikkoa enää.

Kaikki ostivat Santerin uusia lukupuikkoja, joita hänen kerrottiin vuoleskelevan sunnuntaita vasten yöllä ja sitten sunnuntaina kirkonaikana uurtavan niihin ristinmerkit. Niitä sanottiin piispantikuiksi.

Ostajia tuli toisesta päästä kaupunkia.

Piispantikun hinta oli 20 penniä, tuollaisen kaksiristisen. Santeri näet sitten rupesi valmistamaan sellaisia, joissa oli kolme ristiä. Ne maksoivat 25 penniä, ja niitä kävivät ostamassa keskikaupungin herraspojat.

MUNKKIKAMMIO (1914) (Kootut teokset 1932)
KEVÄTSOINTU

Ampiainen, joka ikkunasta
avoimesta, - siitä hohtaa seutu
läpi kesän kaikkein ensimmäisen
päivän sinertävän usvaharson, -
ampiainen, joka sisään lennät,
kierrät huoneessani, ulos haivut:
sydän läikähtää, kun sua kuulen,
kuinka soitat keväthyrinääsi. -
Mihin säveltäsi vertaan? Taivaan,
jolla valkoisina pilvet väikkyy,
taivaan enkelien orkesterin
soittimien virityksen kaikkein
ensimmäiseen, hiljaisimpaan ääneen.
Muistan lapsuuteni keväät: silloin
karviaisten kukkasissa hyöri
ampiainen, hyristen kuin nytkin.
Muistan keväitäni myöhempiä:
kaikkialla päivänpaiste, niinkuin
nyt se tuolla seinustalla hehkuu; -
aina silloin soivat urut pienen
pienet, ampiaisen harras: "Sum-sum..."
Muistan kesät, jotka keväitäni
seurasivat, niinkuin aamun jälkeen
päivä, lapsuusaikaa nuoruus, miehuus;
soitti elämäni orkesteri
suuri, - mutta aina siitä kuului
seasta myös vieno kevään uuden,
heräämisen viattoman sointu, -
niinkuin ihmeelliset, Pienen pienet
leikkiurut olisivat soineet
matalasti, ampiaisen: "Sum-sum..."

Istuin kerran, kesän korkeimmillaan
paistaessa, kanssa rakkaan naisen, -
edessämme suuren sisäjärven
auringossa kimaltava syvyys.
Intohimo oli pauhaamasta
lakannut, ja naisen onnelliseen
hymyyn yhtynyt jo tumma tunne:
tieto lyhyydestä senkin päivän, -
tunne illan, - illan rauhallisen.
Silloin jälleen pieni sävelniekka
lensi siihen, - muistin lapsuuteni,
muistin elämäni kevätaamut,
jolloin ensin soi tuo arka: "Sum-sum..."
KATUKUVA

Pienessä maakaupungissa
kadun pääss' on vanha linna.
Siell' on muistot ylvään herran,
Erik Tottin, joka ennen
teräsrinnoin, ritareineen
liikkui unissani lasna.

Kadun kaidan talot kaikki
pienet, ruskeat ja tummat,
tuvat maassa matalalla.
Ahtaill' ikkunoilla kukkii
verenpisarat ja ruusut.
Mutta kaikkialla kaartuu
kadun yli vaahteroiden
taikka lehmuspuitten oksat,
vanhain, vankkarunkoisien.

Siellä kesälaitumella
mietin, muistelen ja nautin.
Hyv' on siellä kadun nurmi
lepuutella runovarsaa,
tuvassansa tummaisessa
kesä kaunis kellahdella.

Hyv' on aamull' aikaisehen,
aurinko kun hopeaisna
huikaisee ja silmät avaa
hetkeks armaat' unestansa.
#

Varpuset ja pääskyt räiskää,
telefoonilinja soittaa.
Koivulehvät välkkelehtii.
Viel' ei ihmisääntä kuulu.

Kunnes ikkunaisen alla
portti naukuu, kannut kalkkaa,
pieni tyttö maidon kantaa. -
Kas, jo kadull' luutinensa
askaroipi ukko vanha, -
kun jo päivä lämpöisemmin
ilakoipi kasteisissa
pihan ruusupensastoissa.

Nytpä ajaa kotiansa
hotellista jälkeen juhlain
kamreeri, mies vanha, yksin
kojuhunsa nukkumahan,
niinkuin vanha eräkarhu
ajelema, haavoittama
erämiehist' ankarimman,
oudon, raskaan elämämme.

Katu herää: metsäsaariin
soutaa risunhakuun mummot. -
Jopa ikkunansa avaa
tuolla tyttö itämainen,
venäläinen kylpyvieras.
Siinä aamuvalkeissansa
palmikoi hän pitkät hapset,
loimuu suuret, tummat silmät,
hymyy ikkunasta aamuun,
henkii povet nuoret, raikkaat.

Mutta pieni piikatyttö
venerannasta käy vettä,
kepsutellen kallellansa.
Ah, kun katson tuota raiskaa,
taas mun mieleheni muistuu
kaukaisen Toscanan naiset,
parhain portoista, Brunetta,
käyvä kulho päänsä päällä
luota kaivoin marmoristen.
Missä lienee nyt Brunetta?
Viinikuurnaa tallanneeko,
vaiko siniautereisten
nukkuu sypressein jo alla. -
Niinpä täällä turhaan huokaan.

Laiva huusi, kuohut pauhaa.
Tuolla salmein sokkeloissa
soilottavat lautat, proomut.
Päivänpaiste kasvaa, virta
kimmeltää kuin kissankulta,
kierii ohi niemen, jolla
pinot loistaa kalliolla
kultaisina heltehessä.

Ja jo ryssät, kylpyvieraat
kaiuttavat melullansa
katuamme kylällistä:
Miehet laihat, fantastiset,
parrat niinkuin jeesuksilla,
hetkuvaiset, veltot harteet;
naiset rintavat matroonat,
oivalliset esikuvat
matronaatin, jonka nimi
Venäjä on, töppösvalta.
Kaikuu huudot, raikuu naisten
nauru turturkyyhkyn äänin.
Punaiset on päivänvarjot,
välkähtävät korot kenkäin, -
naiset, vetäin ketjuissansa
jos ei miehiään, niin muita
rähmäsilmä-rakkejansa.
Nyt he haipuu, palaa rauha
suomalaisille, tuon joukon
ahnaille loiseläville,
saunoillansa eläville.
Idyllinen tyhjyys palaa.

Rappusella loikoo koira
kärpäsparven pöristessä;
pojannalli portillansa
seisoo liivipöksyisillään:
äsken keritty pää hohtaa
niinkuin punertava pallo.

Siell' on hyvä lapsen olla,
nurmikolla kellahdella
kanssa kelpo laiskurien,
Strehlenaun, Abel Hermantin. -
Kunnes juureen suuren heiden
nukahdamme kaikin neljin.

Nousemme, kun aurinkoisen
varjo vaihtoi kadun vartta. -
No, nyt tulevat nuo tuolta,
nuo, mun jokapäivähiset
astujani: venäläinen
rouva nuoren suomalaisen
ylioppilahan kanssa.
Nuor on naaras, punahuuli,
tähtäilevä lorgnetilla
halullisna, silmät kirkkaat.
Ruusunpunertava harso
hänen ohimoillaan liehuu.
Niinkuin mikä itämainen
on hän Venus, Vulgivaga,
paremminkin kuin Astarte
tai Efeson suur Diana.
Mutta poika rinnallansa
pitkä, roima, korvenvoima.
Niin he kiemaellen kulkee,
silmäin alla tummat renkaat.
Matkan päästä tallustavi
amma, mummo, hospotellen
rouvan poikasien kanssa.
Niin he kiirein loittonevat
kaunihille kankahalle,
heinäkuuta henkivälle.

Ah, tuo venäläinen daada
ja tuo Suomen kansan toivo,
hepä tietää atteen, joka -
saattaa kansat lähennellä!
Aatteen, jok' ei koskaan härski
ole niinkuin kalaöljy
muitten suurten aatelasten.
Hepä tietää, ett' on hyvä
kesä niinkuin elämämme,
ei he tuhlaa kesäkuita,
armonaikaa väärinkäytä.
Moralistiks tulisinkin
kateudesta, synkän saarnan
pahaa vastaan kirjoittaisin
synnin juuren sitkeydestä, -
kirjoittaisin, jos ei Luoja
minunkin ois maistaa suonut
yhtä pikanttia maliaa.

Mennyt onni! - Illansuussa
koivuin kultalehvistöissä
hyttyset jo parvin hyrrää.
Pientä katuani kulkee
Kirjot kilkan-kalkatellen
kuin myös Venäjän matroonat
uhkuvilla utareilla,
miehinensä rakkeinensa.

Mummot soutaa saaristosta
risukuormin, marjatuutein, -
neiet hehkuin, silmin raukein,
kesan kauniin kukoistusta.

Yötä lyö jo tornikello.
Katu tyhjä, majat nukkuu.
Välitse vain puitten tummain
helottaa mun vuoteelleni
täyskuu kullanvälkkyväinen.

Yössä kattotiilet lukee
yksinäinen, ylväs kuumme,
haaveileva runoniekka, -
kissain vongunta sen sielun
virittävi kai sonettiin.

Mutta sinkkikatto vanhan
linnan välkkyy valkeana.
Siell' on muistot ylvään herran
Erik Tottin, joka ennen
teräsrinnoin, ritareineen
liikkui unissani lasna.
MAARIA

Milloinka Jumala tähdet loi?
Muita en mieti, mut Kointähden, luulen,
silloin kun neitsyt Maaria kerran
suopeimman katseensa hälle soi.
Innoittui Pyhähenki nyt Herran,
korkeutta, kirkkauttaan hekumoi.
Silloin, kuin myrskyssä keväisen tuulen,
mielessä uhkeus Maarian parmaan,
vallassa riemun ja armon ja anteen,
piirsi sen tähden Hän taivahan kanteen,
Maarian katseen niin ihannoi, -
rakkaudentähden Hän arkemme harmaan
keskelle, laulunsa kauneimman loi.
Niin, Kointähtensä, mullekin vaivan
öin syvä lohdutus: hurmannut aivan
myös mua lemmen on aamunkoi!
Niin Isä armias Kointähden loi.
JUHANNUSYö
(Katkelma)

Keskellä juhannusyön, maakylän karkeloyön,
yön, jost' alkaen taas pimenee suvi syksyä kohti,
valtaansa kaiho mun saa, rintani huokailee.
Auringonlaskun ja luoteisen taivaan pilvien alla
värjyen helmaan yön metsä jo himmentyy, -
luoteen keltaisen taivaan, loistavan niinkuin kulta...
Mut hymyn lounaassa päin yö sinikuultavan luo...
Himmentyy limokoivut, ja heidet kukkasin valkein, -
myös kylä kattoineen... uinuu hetkisen maa...
Uinahtaa vähän aikaa myös sulotuoksuinen kielo...
Salmella veen virit ui kirkkaina kuin hopeaa...
Tuoltapa kunnailta nienten ja vaarojen huipuilta vielä
kokkojen sauhuavain liekit ne ilmoille lyö...
Yö, niin kirkas on yö, ah, välkettä, kultaa kaikki!
Yö, joka tuoksua tuo koivikkohaan, apilaan...
Missäpä ois kuva kauniimpi taistosta valkeuden, jolle
kuolo ei armoa suo, kuin tämä ainoa yö?
Ihmekö siis, jos mun, lemutessa sen armaan luonnon,
valtaansa kaiho nyt saa, rintani huokailee...

Kokko on loimunnut meiltäkin kultaisin, leiskuvin liekein
taivaan korkeuteen, kirkkauden-istuimen luo.
Nyt se jo raukeni pois... Alas harjulta rahvasta kutsui
sirmakka pirtille päin: riemuiten, kaihoten soi
sirmakka, sieluni soitin se parhain... Ja kohtapa poiat
neitoja katrilliin, kaarevakauloja, vei.
Pirttiin lähtivät muut, - minä yksin jäin pihamaalle:
kaipaus kalvoi niin, leikkiin se sallinut ei.
Seisoin ja katselin luoteisen kultiin, kun vienona tuuli
muiltakin harjuilta toi sauhuja, hämmensi nuo
usvaan valkoiseen, jota suot, norot nostivat hiljaa...
Sinnepä katselin nyt ilmoihin kultaisiin,
niin, punapilveen viimeiseen, joka leijui siellä,
vilkutti liinallaan kuin ois viittoillut
katselijalle, jonka se jätti nyt yksin... niinkuin
nuoruus, parhaillaan loppuva, ilveillen
ois mua kutsunut sieltä, ja kiusaten loitonnut kauas...
Katsoin, ja vaivani tuo näin valitukseksi sai:
"Miss' ovat nyt juhannukseni niin monet multa jo menneet?
Miss' ilot muut, joist' ei jälkeä jäänyt, ei jää?
Kaikkipa meilt' elo armoton vie, lyhyt, lahjoista saita...
Missä ne juhlani siis? Sielläpä leikkiä löin
viimeksi, - siit' on jo vuosi, ja toisaalla taas sitä ennen, -
muistaa voin nämä yöt aikoihin kaukaisiin,
vaikkapa heikosti vain mitä kauemmaksi ne jäivät.
Mutta ei milloinkaan mielestä haihtua voi
kaikista kaunein ja herkin yö, - kuin alkava soitto, -
yö, jona lapsuuden haan harjulta ens' kokon näin!
Minne on haipunut se, muut kaikki, vain kaipuu jäänyt...?
Missä on autuuden maa, jossa ei ihmisen ois
riemuja parhaitaan ikimenneiksi muistella pakko?
Miss' ajankierto ei käy, - on iki-juhannusyö?

Tuollapa lienee se maa, ah, luoteen kullassa, jossa
hattarat ruskottaa haudalla auringon!
Siellä, niin, sielläpä huomaan temppelit palteilla pilven,
marmoripatsaiden päät, kukkia versovat maat,
kirkkaina välkkyvät veet, - kesäöisissä pilvissä: siellä
ihmisen autuus on... haavetta, harhaa vain!

Siellä se lie ilo ainainen, nuoruus ja terveys, voima,
kauneus, riemakkuus, nautinto rakkauden...
Siellä ei niinkuin rautaa ihminen koskaan, jälkeen
tuskassa valvotun yön, tuntene otsallaan...
Koskaan ei sydän sammune siellä, sen mahti on aina
kuin meri myrskyisin öin, tai kuin lapsosen vain
kyynelet, niin pian nauruksi muuttuvat, - koskaan ei hältä,
ken yhä nuorena käy kentillä autuuden,
aurinkoisilla riemuitsee, kevätmyrskyssä nauraa...
Miks sydän kuolevan niin nopsasti kylmentyy?

Miks pyhä lempikin, hehkunut tuonoin vielä, nyt sammui:
suuri jos ollutkin lie, rahtunen tuhkaa jäi!
Miks häpeältä se hetkisen jälkeen jo tuntua saattaa?
Unholan syvyyteen muistonsa hautaisin!...
Kuitenkin: tahtoisin nähdä, kuin muinoin vieläkin nähdä
Eroksen nuorekkaan, silmäinsä hurmauksen!
Hänpä on lapsi, jonk' inehmoiselle hetkeksi lainaa
äitinsä armahinen, portilla nuoruuden, -
kunnes hän itse, - hän, meren vaahtoa vain, - Aphrodite
sieluumme vallaten käy: milloin kuin myrsky hän käy,
lyö alas kukkamme, pois sadot meiltä hän armotta riistää, -
harvoin hän pelkästään siunausta lahjana tuo...
Sielläpä, autuuden maassa, ei rakkaus jättäne sieluun
usvia kyynelten, kalvautta huulille ei,
ei sydänkylmyyttä, inhoa lemmen, ei kyllästymistä...
meitähän piirissä maan onnikin synkentää...
Koskaan siellä ei rintaa uupumus, yötä ja päivää
kestävä, kalvaen syö, arkinen ei ikävyys...
Siellä vain leikkii autuas, - kullassa luoteisen ilman,
pilvissä, jonne ei maa, murheella täytetty, näy.
Piirissä marmorilinnain on ikiautuus hällä, -
temppelit, pylväiköt, - vieressään rypäleet
tarhoissa raskaina nuokkuvat, kiiltäen kastetta koiton...
Koskaan ei kasvoillaan vanhuudenuurteita lie,
vaan iho raikkaana hohtaa hällä kuin valkein helmi...
suortuvat harvene ei: kuin hyasintit ne pään
kietovat, uhkeina niin yli riippuvat kaulansa nuoren...
Kas, miten luoteessa nyt maljoja välkkyilee...
Siintelevät sinimaat kuin orvokit ylhäälle sinne...
Neitseet nektariaan valkoisin käsin tuo,
helkähtää sävel lyyrasta soittajan mahtavan, kauniin,
suoniin se hehkullaan nuoruutta ainaista luo...
Uupuu karkelon-kaipuu rinnassa neitosen nuoren, -
mutta ei uupua voi riemu sen haaveeni maan:
siellä on ainainen leikki ja unhotus hetkestä hetkeen, -
ruskossa juhannusyön, luoteen kultaisen...

Niinpä nyt haaveillen katselin luoteisen taivaan kultiin, -
kun kisapirtistä päin sirmakka riemuiten soi.
Eikä se himmynyt taivaalta ruusuisten pilvien hohde:
viittoi vain koko yön kuin ois nuoruus niin
viittonut kiusaten luo, hymy huulilla loitoten kauas
pois. Yhä pois! - Kunis yö, tuskin se alkoikaan,
valkeni jälleen: kauniina Koitar jo vuoteesta nousi,
suortuvin kultaisin, kasteella helmitetyin, -
aalloissa kylpynsä sai, sinipurppura-usvissa leijui...
Ah, ihanuus! Oli yö loppunut, - juhannusyö,
tuo pyhä yö: kuva kaihosta ihmisen kuolevan, jonka
riemu niin haihtuva on kuin tämä ainoa yö! -
Tahdoin rynnätä nyt kisapirttiin, vieläkin kerran
nauttia, temmeltää, nauttia tuokion vain.
itkeä niinkuin lapsi -
ULLA

Ah, majatalon emäntä kuin omenainen!
On perä pyöreä
ja poski puolan-paistavainen
ja silmät viattomat, vienot, luomipeitot.
Jok' aamu varhain torille hän pyörii
ja piikaparvessansa
ja hellan eessä punoittain hän hyörii,
hän munat paistaa, keittää hienot keitot.

Oi Ulla-kulta, - rouvan nimi Ulla on, -
niin pulskea ja vetreä
ja hurskas, moitteeton:
Nuor pappi usein istuu sen rouvan eessä
ja Herran sanaa haastaa.
Ja kirkossa käy Ulla, veisaa virttä
ja katsoo sinisilmin kurkihirttä
ja ripset kylpee veessä.
Syy onkin: kuoli mies
kaks vuotta sitten murhe, vaiva kaivaa, raastaa.

Se arvon rouva aina ahkeroi.
Muut touhut tuskin lepohetken soi,
jo neuloo hän ja heiluu kiikkastuoli.
Ja siinä laulelee
hän "Korkealle kukkulalle"
tai "Nuku, rauhaton sydämein"
ja heleästi rallattaa.
Syy onkin: nuoruuttansa säteilevät
viel' Ullan posket, juur saapuu kevät.
Niin, kevät jälleen:
puutarhassakin alkavi taas työ ja huoli.

Ah Ulla, armas nainen,
omenapuittes parhain omenainen,
vain kerran vasta kukkinut oot, Ulla.
Se ei lie paljon. Pois siis talven virret.
Uus veisu, Ulla; sulaa muutkin kirret.
Nyt rallattelet: "Nuku, sydämein".
Ai, sepä siitä laulustas vain havaa.
Niin, uljas Ullasein,
sä majatalon emäntä, nyt avaa
sun porttis, oves kuninkaasi tulla!

Ken on se korkee kunniasi kuningas?
Vain köyhä, kiertävä ylioppilas;
yön tullen kolkutti,
kun aukes anisowkan kukka.
On takki nappi-vajaa, ah sen vian
kai nähnet, Ulla, muuallakin pian.
Mut jos on huono takki,
niin sametist' on lakki.
Ja ruusunpunaisina liivit paistaa,
vaikk' onkin purppurastaan mennyt nukka.

Mut vakaalta hän näyttää.
Miks silmänsä niin ovat surumietteiset?
niin miettii Ulla.
Ai, ällös usko! "Herjee!" Ulla huutaa,
kun yönsä jälkeen vieras kyökkiin pouvaa
"ei, ei saa tänne tulla!" -
"Mut enpä aio maistaa
ma kattiloita, asiaa on mulla.

Jos voisitte mua työssä käyttää,
niin, vaikka kantelemaan uuninluutaa."
Niin vieras virkkaa, piiat nauramahan.
Mut puistoon valkeana kukkivahan
ylioppilas se katsoo, huokailee.
Ja huokaisee
ja katsoo nuorta rouvaa:

"Ai mikä uhkea puutarhamaa!
Manttaalin pellot. Tulis muokkauttaa:
Niin, aivan totta; syytä, rouva kulta,
ei ole kummastella, silmää maahan luoda.
Viraton olen, köyhä niinkuin rotta.
Kuin ennen laulettiin:
Pojasta herraa aiottiin
ja herran takki oli yllä...
Mut toistaiseksi
päin pyttyä on kaikki mennyt multa,
en virkaa oikeata keksi.
Mut - kesäiseksi
nyt rupean puutarhuriksi, ihan totta!
Jään tänne! Työstä voi täyshoidon suoda!"

"Herjee! Sun siunaa!" omenainen huus.
Mut vieras hän on itse totisuus.
Ja - kuinka käykään, Ulla,
on kesärenki sulla!
Ei ole laiska,
se raiska, -
kuink' ahkerasti kuokkii marjamaata!
Ei sitä nähdä saata,
ei siedä,
vaan täytyy virkisteeksi viedä
jo kahvia ja funttapulla. -
Mut rouva pojan luo kun käy, niin tääpäs
jo kuiskaa: "Sinisilmät, - näyttäkääpäs."
Kuink' Ulla punastui, ei virkkaa saata.

Ja viikko toinen, -
ai, miten vakaalta hän ensin näyttikään,
se poika juupeli! nyt heittämään
hän kuusen käpysillä tohti
jo aivan rouvan rintaa kohti,
se tuvan loinen.
Päin Ulla kupeen käänsi, uljaan, suuren,
ja lehtikuusen juuren
taa piiloutui: Voi, hän niin pelkää! -
Ja kevät huumaa,
omenapuissa kukat lepattaa,
on tuuli armasta ja kuumaa,
sen veren hehkuun saa.
Jo palaa rouva, sydän lämmin läikkyy.
Voi virsiniekkaa parkaa,
hän ympärilleen vilkkuu, säikkyy,
ylioppilaalle kaulaan karkaa
ja suutelee: "Nyt suutuitte? Voi, elkää!"

Se päivän työksi riitti. Sylikkäin
he iltaa istui, leski huokas näin:
"Voi meitä,
voi teitä,
voi herjee, mikä liekään tullut mulle,
kun teitä suutelin. Mut naisen kuumaa
sydäntä nuoruus huumaa.
Jos tietäis tämän Niklas-vainaa,
kun kehyksistään katsoo tuosta, -
mun järveen pitäis juosta!
Se oli vasta mies,
niin, reilu, pulska mies,
saat uskoa. Hyi, naurat! Pilkkaatko kenties?
El' uskokaan, sa raiska: pelkkää lainaa
on rakkauteni, jota annan sulle!"

Puutarhuri nyt rikkaa ristiin pane ei.
Mut mitäs rikat ristissä? Hehei,
on hällä risti rakkaampi, on ristillinen rakkaus.
Oi onnekkaat
nuo kevät-ajat autuaat!
He lempi öin, he lempi päivin, illoin,
ja milloin alhaall', ullakolla milloin.
Kun kysyi tarhuri:
"Mua lemmit, Ullani?"
"Juu - lemmin!" nauroi Ulla,
"niin hiidesti!" Ta seuras niskannakkaus.

Te, hyvät maisterit ja tutentit,
te elkää olko kuin puutarhurit!
Hän on niin laiska
nyt raato, raiska:
Hän istuskelee vaan nyt kammarissa
ja sauhuttelee pitkää vahakoppaa
kuin sultaani, ja fetsi punainen
on päässä hällä, ees ja taakse sen
noin nyökkää tupsu,
kun keinuu tuolissaan hän, senkin kissa.
Ja kulta jaloissansa istuu, laulaa
ja vuoroin kaulaa.
Tai taitaa
se hälle ommella nyt taas yöpaitaa,
se armas, hupsu.
Tai suukoin peittää
ja punssit keittää
tai kantaa hummereita, väskysoppaa. -

On kiittämättömyys
maailman palkka pahan, -
niin myös ylioppilahan.
Kas, vaikka Ullalta hän lemmen sai
ja ruuan, vaatteet, joka sunnuntai
hän alkaa jossain juosta:
hän juo ja rallaa
ja tuttuin kanssa tanssii keikkarallaa.
Se Ullan rinnan hyys,
ja pyhin syystä tuosta
hän kirkoss' istuu taas ja veisaa melkein itkein:
"On pidot meille valmistettu!"... Mutta
ei ylkää aatella voi muiskailutta.
Se synnin juuri onpi juuri sitkein.

Kun tulee maanantai,
puutarhurinsa Ulla jälleen sai:
Ai, ai, ai,
kuink' Ulla kolttusillaan heilui, huiski
ja kyynelposkin virren tuiman kiekas:
"Vai naisten luona, vai?
Sit' elä valheeks väitä!
Ma juoksen järveen: - sanopas nyt muuta!"
Tuo sulttaani vain ihmetteli näitä, -
siks kunnes Ulla itse leppyi, kuiski:
"Vai lepytellä tahtoisit? Voi, viekas!
No - anna nyt jo suuta."

Ah, päivät onnekkaat,
nuo nuoret, autuaat,
omenapuut kun kukassansa hohti!
Mut kesät rientää pois
ja syksy saapuu, kurjet kiilaa ilmoja
ja kiitää etelätä kohti.
"Oi majatalon emäntä kuin omenainen!"
nyt huokailee ylioppilas ja rinta
se nyyhkii tuskaa katkerinta:
"Tään majatalon kesti puolestaan kai riittää.
Taas täytyy tieteen oppiin
tai viimein hulluin koppiin. -
Siis tässä avain, jonka ikkunastas
öin usein mulle heitit, kaiku vastas.
Nyt täytyy kaikesta vain sua kiittää."

"Oi sulttaani, miks hylkäät piippusi
ja fetsin punaisen ja kiikkastuolin,
ja armahas?"
niin Ulla lohduttelee hellin huolin. -
Nyt viime yötä lepäät vuoteellas
ja nainen vieressä; yölamppu pieni palaa.
Ah, viileet' olkaa sivelee vain piltti:
"Kuink' olit, Ulla, mulle sentään kiltti."
"Oi, enhän!" huudahtaa
nyt Ulla, riemuaa
ja kääntyy kohti, suutelee ja halaa.
HEINÄKUU

Ma läksin heinäkuuta katsomaan.
Mun mieleni ol' oudon suruinen.
Kyll' armas päivä huikas taivaalta
ja vaarat hohti alla autereen,
veet, virrat kiersi rantaa kimmaltain.
Mut hellenurmissa jo sirkat soi,
ol' ilmassa syyspuolen raskaus.
Mun mieleni ol' oudon suruinen,
kosk' oli kesä vienoin mennyt pois.

Tuoll' yläpuolla, päivärinteellä
ruis nuokutti jo tähkää kypsyvää,
mut notkompana vehmaan niittymaan
siniset kiilsi kukat, valkeat.
Ah, heilui horsma päällä raunion,
mut angervoista tuoksu hekuman
kuin kuolonkukan nousi: niinpä sen
oon usein uupuneena haaveillut.
Soi sirkat ruohistossa vieressäin.
Mut alhaalla jo ruohon rauta kaas
ja luokoin kalmantuoksu leuhahti.
Siell' liikkui välkähdellen viikatteet:
mies keski-ikäinen ja vaimonsa
kokosi siellä ruokaa karjalleen.
Mut lapsi istui pientarella noin
ja lauleskeli lapsen lauluja.
Mun mieleni ol' oudon suruinen,
kun kummull' uinuin, sydän raskaana,
kosk' oli ajat parhaat menneet pois.

Ja sattui jälleen silloin kulkemaan
sen kautta nainen, armas minulle
jo niiltä vuosin, joiden jälkeen on
keväinen tuuli kertaa seitsemän
pois karistanut kukat kirsikkain.
Hän tuli luo ruispellon piennarta.
Jo kaukaa tunsin tutun vartalon,
suloisen ennen, nyt, ah, uupuneen.
Ja kasvoilleen sai punan hienon taas;
syyn tuntenut kyll' olen ennen tuon:
kun nainen kypsä lasta halajaa.
Ja vartaloaan, raukka, kallistain
ja luomet sulkein, hymy huulillaan
hän mulle käden puhtaan ojensi
ja kutsui kanssaan maata kulkemaan.
Mut mieleni ol' oudon synkeä,
vaikk' ilvehtien naurun naamioon
sen kätkin, niinkuin kuolon heinäkuu.
Ja vastasin: Ei aikaa, aikaa nyt!
Ei aikaa. Katso, tuolla helteessä
noin kokoovat nuo ruokaa karjalleen.
Ei aikaa, arvaathan, teen heinääni!
Niin, täytyy tässä runo laatia,
vain runo, heinää, heinää karjalle.

Ja kesän korkeus paahtoi uuvuttain,
syys-öitä ennustellen sirkat soi.
Mut tuolla kieri virta kimmaltain
pois ulapoille alla autereen.
BRUNETTA

Nukkukaamme, Brunetta, viinapuun alla,
jonka istutimme,
josta juovuimme.
Aurinko jo vaeltaa ylhäällä taivaalla
kantaen sydäntämme
kultaisella maljasella
tuulien suhinaan, lintujen lentoon,
äärille taivaan, jonneka hattarat
hopeaiset haihtuvat.

Brunetta,
mikä oli se viinapuu?
Oi, naurava tyttö
oli se viinapuu.
Kuin koiperho tuleen
minä karkasin siihen,
ja halukkaasti etsin
sen rypäleistä unheen.

Niin tanssimme yön
kuin valkeat peikot.
En nähnyt muuta
kuin sinut, oi viinapuu,
kuin sinut, Brunetta,
kiharoissasi raskaat tertut.

Nyt nukkukaamme, Brunetta.
On vaikea valveille
taas onnesta herätä.

Nyt hervotkaamme, Brunetta,
kuin kuninkaat patjoille ruusuisille,
kuin vainajat multahan maan,
ah, ilman tuskaa.
Niin raukeana, kultaisna
sa yhä mulle kimallat,
sinä viinapuu,
kiharoissasi rypäleettömät tertut.
Aurinko vaeltaa vakaana taivaalla
kantaen sydäntämme kultaisella maljasella.
Nukkukaamme, Brunetta, viinapuun alla,
jonka istutimme,
josta juovuimme.
SILKKI-EEVA

Voi sua, kurja Eeva,
kuink' olit kelvoton!
Se sattui Helsingissä, -
ja kevätilta Luodoll' on.
Soi verannalla viulut,
ja meri hohdon saa
hopeisen, mutta maljat
kuin kulta kimaltaa.
Se kaikki sielulleni purjeet antaa,
ma kiidän pian kohti haaveen rantaa.
Mut - voi sua sitten, Eeva,
niin halpa, tunnoton!

Ma lähtöä jo viikoin
tein maalle: juhla viimeinen!
Ah, kuink' on raskas jättää
pääkaupunkimme, riemut sen!
Siis lähdön kyynelmalja! -
Ja sähköliljat syttyvät,
ja nauru, riemu raikuul
Mut tuolta rannat himmeät
pääkaupunkimme kuumottaa kuin muuri.
Mun onneni on suuri...
Mut sitten, voi sua, Eeva,
kuink' olit kunnoton!

Ja hetket rientää, kuistit
jo tyhjenee, ei viulut soi.
Siis vielä maljaan, veikot:
se onnen ottakoon, ken voi, -
siks kunnes viime hetken
lyö gongongi, yö yllättää.
On kaikki mennyt meiltä,
vain jokin markka jää,
ja kunnia - hyv' on, jos kunniaakin kantaa!
Ja sitten kohti kaupunkimme rantaa
vie pursi taas, mut silloin, -
se Eeva kunnoton!

Löi laine laiturilla,
ja paistoi kevään suuri kuu.
Ja veljesjoukko riemuin
se sinne tänne hajaantuu.
Käyn yksin kadunvartta, -
hän silloin tullut on:
on tullut notkutellen,
hymyillen, vallaton!
Niin kahiseva silkkihame yllä, -
ja poskillaan on ruusunhohde kyllä,
mit' aikaan saakin viini,
oi Eeva onneton!

Hän seisahtuu, ja katseen
luo syrjään, hymyää.
Ja kumartuu, ja silmät
ne alta harson sinertää.
Voi, silmät läpi harson
ne siilaa mun, ne huimaa mun,
käy povensa kuin laineet,
ja kuulen kuiskailun,
kun notkeasti puoleeni hän kääntyy,
ja mua vasten kiertyy, vääntyy.
Mut ontuu toista jalkaa!
Hyi, halpa, arvoton!

Mun kainalooni silloin
hän käden äidillisen vei.
"Haa", virkoin, "armas nainen!
Mut köyhä olen, kultaa ei.
Muu kaikki mennyt, paitsi..."
(se huokaamaan jo hänet sai)

"ei kunnia, ja ehkä
kaks markkaa. Mutta onnut? Kai
oot täynnä piinaa, myrkkyä ja tulta?"
Ah, pian aseet vei hän multa:
hän kätensä pois otti, -
kuink' olin onneton!

Pois käden otti, rinnat
pois käänsi, varsin suppusuin.
Ja surulliseen silloin
ma profiiliinsa hurmauduin.
Loi silmät hiljaa maahan,
ja nyyhki: "Kuinka koskaan voi
niin kurjaa, kurjaa luulla?
Mua mieheni lyö, rusikoi.
Mut onnetonkin rakkautta halaa."
Ah, mitä näyttikään hän syöttipalaa,
se rouva, Silkki-Eeva,
se viekas, kelvoton!

Ma sentimentaaliksi
taas muutuin, runo-haikeaks:
"Ah, rouva, sille, jolla
on taskussa vain markkaa kaks, -
mik' autuus moinen hyvyys, alttius suuri!
Muu mennyt paitsi kunnia on juuri."
No, siitäpä hän katsantoon
sai riemun oitis: "Kulta,
et usko kuinka altis oon!"
Niin aukes sulosuunsa salpa:
"Oon altis, hellä, halpa,
ja hehkun rakkauden tulta." -
Niin, totta halpa, halpa,
ei kallis, mutta halpa,
tuo Eeva vallaton!

Me mentiin. "Herra taivaan",
hän kuiski, "minkäs onnen sain,
näin nuoren, hellän kullan!
Mua vaanii rikkaat vanhat vain:
yks kesäksi nyt veisi
mun kylpylöihin Riigaan...
Mut - minne pistää mieheni?
Ja minä hitsin Riigaan
tai muuhun Portoriigaan!
Ma tahdon vain sun kammioos,
sa poika vallaton!"

Ja sinne mentiin, huhhei!
Hän ovensuuhun pysähtyi
ja kainosteli, armas,
siks kunnes kaulaan köynnöstyi
ja syliin kietoi, suukkosilla peitti.
Ja silkkivaatteet yltään
hän sinne tänne heitti.
Hän syleili mua käsin ynnä jaloin.
Kuin lohikäärmeen liekissä ma paloin, -
voi kaarikulma, punasuu,
voi Eeva vallaton!

Kun aurinkoinen nousi,
hän silloin myöskin nousi pois,
ja puki korsettinsa,
kuin jousenkaari ois
taas pinnistyvät lanteet, -
hän hiukset palmikoi,
ja posket, huulet maalaa,
ja nenän puuteroi.
Ja suuta suikkaa: "Näkemiin!"
Ja kukkaroni aarteisiin
hän katsoo: "Tili tarkka -
saa jäädä sulle toinen markka."
Ma laskin hänet alas - ikkunasta.
Ja sieluni kuin noussut raikkahasta
se kylvyst' oli, huhhei, -
se rouva verraton!

Mua meren lokit nauroi,
nuo aamun kauniit kirkujat,
ja nauroi kalamiehet,
kun ikkunaani katsoivat.
He nauroi, minä nauroin.
"Ken nauraa viimeks, parhaiten
se nauraa", - sananparren
jos silloin oikein tiesin sen! -
Ja sitten? Lähdin maalle kiireenvilkkaa.
Ens' aamu siellä, - mitä pirun pilkkaa?
Voi, voi sua, Eeva, rouva,
voi peto, arvoton!

Niin, arvoton ja halpa!
Nyt kuuta kaks oon istunut
kuin vanki, kapusiini,
ja öljyt, myrkyt maistellut.
Jo tunnen jalot herrat
ja hyper-magnaatit
von Tannin-Manganaatit,
ja kaikki saakelit!
Ne seurassaan ei anna nostaa sarkkaa,
ja piimään mennyt mont' on markkaa.
Voi, kuinka oli halpa
se rouva, Eeva, nainen,
se nainen porttomainen!
Lyö, Herra, häneen salpa
kuin masto mahdoton!
JEANNETTE

Pikkuinen Jeannette...

Sataa, sataa lunta.

Minne kiirehet,
neiti? - Iloiset
silmät tummat kiiltää
sateensuojan alta,
hymyy veitikalta:

"Niin, - ja tahtonet?"

Jalat pienoiset...

Sataa, sataa lunta,
viimaa huokaa, viiltää:
Eikö kummaa unta
joskus nähdä sais,
että rakastais
toistaan ihmisetkin,
joinkin hetkin?

Silmät mietteiset:
Päivät neuletöissä
piinaa, elon huolta;
säästää toista puolta
unelmissa öissä. -
Miten hymyilet!
Nimesi? "Jeannette."

Köyhän kammiossa
juhlavalot loisti:
silmät herttaiset, -
kun hän kepsin poisti,
kengän pienen, jossa
välkkyi lumikiteet.
Puseroisen siteet
päästi, ruusuiset
povet paidan alta
hohti; kainoksuin,
peittäin, punastuvi
kääntyi, hymysuin.
Silmät iloiset,
tummat. Oi Jeannette!

Levätkäämme näin
tässä vierekkäin,
sanaa ei, vain suuta.
Vaikka jotain muuta
lahjaa sitten tois
tämä toisillemme,
jos niin elo sois,
nyt vain vaikenemme.
Että nähdä unta
kummaa joskus sais,
että rakastais
toistaan ihmisetkin,
joinkin hetkin.

Sataa, sataa lunta.
"PYHÄ FRANSISKUS"

"Pyhä Fransiskus" loikoo linnan muurilla,
maass' armaiden muistojen,
kun paistaa päivä heinäkuun.
Ah, ei ole ympäri Assisi, Umbria,
mut silti se hälle on synnyinmaa!
Ei kaapua munkin hällä,
ei nuoraa vyöllä,
hiuskiehkuran keskeltä päälaki kiillä
ei - aivan vielä.
Mut silti hän on Fransiskus,
vain sporttihatussa
ja nenällä kakkulat, -
ei itserakkaampaa kuvitelmaa!
Niin, maata kutsuu hän äidikseen,
ja taatoksi itse aurinkoa, -
ja toiseksi tuulta, ja sadetta myös, -
ja siskoksi nurmennukkaa,
joka nuokkuu vieressään.
Ja sääli sielunsa täyttää
maanmatosta kohtaan, veikkoa kurjaa,
joka tuossa kuumalla paadella ryömii, -
niin säälii hän itseään.

On takana tornit,
nuo vanhan-ruskeat,
nuo ontoin tykkiaukoin
kuin pääkallon silmin.
Myös kappelit, kalkkivalkeat
kuin ihmisen sielu...

Siell' uinuu, linnassa, muistoa monta:
siell' ennen ritarit ylväät seisoi
käsi miekalla, otsalla rauta, -
vain mannekiineja, pahvia vain.
Nyt loistaa pihoissa paahtuva hiekka,
ja kuuset helteessä huokaa
yönmustina
kuin sypressit haaveiden haudalla.

Mut valleilla tuuli käy!
Ja lentää hiudut piilipuun -
kuin ihmisen elonpäivät pois, -
alas aaltoihin, virtahan vievään
ja järvelle aavalle, jossa
hopeitaan aurinko seuloilee, -
hopeitaan: vain valon harhaa!
Mut kaukana tummana kuultaa,
sinitummana poutaisten pilvien alta
ylt'ympäri armas maa:
sen kartanot kaukaa harjuiltaan,
yönmustine tanhuan kuusineen,
kuin Umbrian-sypresseineen,
ja kirsikkatarhoineen.

Näin muistojen kultalaan
ja kaihoon lapsuuden, nuoruuden,
ja toivottomuuteen kirvelevään
on vaipunut mies,
tuo muumio melkein.
Mut nainen luonansa istuu:
hän sykkii, hän tuntee, hän elää!
Hän astellut äsken on rinnallaan,
ja, oi, alabasterisormin, joita
vain ylhäältä tumma kalvosin verhoo,
hän kärsivän kättä on koskenut.
Ja seisahtunut, ja silmin suurin
on katsonut, kummastellen.
Ja kätensä korkeuteen ojennellut,
joten vyötärö kutsuen piirtyi, -
pyhä Fransiskus hymyili vain.
Ja nainen on tepastanut
kuin valkein vinttikoira,
ja nauranut leikkien, pilkallaan.
Ja taas kädet kietovat ojentanut
kuin kiertyvät käärmehyiset,
mut Fransiskus silmänsä sulki
ja puraisi huultaan.
Nyt naikkonen jalkansa pienoisen
pyhimyksemme viereen aivan astuu,
jalan kauniin, valkokengässään,
ja virkkaa:
"Kas tuossa päänalainen sulle, -
sinä sellainen
pyhimys!"
Ja sitten niinkuin pilari seisoo
hän vaiti, ja kärsii, vaikka on vielä
suu hymyssä. Kunnes hän viimein
näin huudahtaa:
"Oh, mitä olen? Niinkuin madonna!
Ja sinä - pyhä Fransiskus!"

"Pyhä Fransiskus", vastaan, "aikoinaan
oli poika Assisin kauppiaan,
ja niin rikas, viittansa purppurainen...
Myös kruunu lie hohtanut hälle...
Kädet uskolliset ne miekankahvaan
kai tarttuivat, moista seuratakseen.
Soi soitto, ja maljat kuohui.
Toi kukkasen neitse rintaan.
Niin, hän oli rikkaista rikkain...
Ja sittemmin: pyhä Fransiskus!"

Ja miettien jatkan, vaiti:
- Käy taivaan tuuli mistä tahtoo.
On mielensä kellastunut.
Ei taistoa, naurua, maljaa hän pyydä.
On sielunsa ahdas selli vain,
ja kylläisyys ja äitelä spleen
on kammion seinällä ristinpuu.

Ja alkavaa kuolemankaipuuta
ja kätkettyä sydänvaivaa vaiti
pyhä Fransiskus kärsii nyt - itsekseen,
hän, vierellä nainen uskollinen...
Ja hän rukoilee:
- Oi maa, mun äitini,
sa huikenteleva, hedelmöivä,
joka synnytät miettimättä
sekaisin heikkoa, hyvää:
ma olenko itseeni syy?
Miks niin olen täynnä julmuutta,
ja - petturuutta? -
ma olenko itseeni syy?
Siks suo minun mietteet unhottaa,
sun nurmesi helmassa olla vain!
Ja aurinko, loistava taatto yksi,
joka ehkä teit minut onnettomaksi,
epäilykseni lämpösi surmatkoon!
Ett' uneen vaivun, -
sun valkeutes tyhjyyden sielusta saan.
Ja taatto toinen, tuuli,
ohimoitani vilvoita vaivautuneita.
Ja kolmas, kesäisen sateen vihma,
tule, jäähdytä ilma
mun rintani kuuman hengittää...
Saat kiitokset, maanmato: mulle
sa näytät, kuinka kestää täällä
myös täytyy ihmistä heikompain, -
kun kaikki menneeni, tunnen, kuolee
taas ristinpuulla.
ANGELICA

Angelica! Niin katsoit kalpeana,
kun luotani sun syöksi tyly sana,
et tiedä, mitä rakkauteni on!
Se, jota kutsui runotaivaan ovi,
maan pääll' on tunnoton ja onneton.
Et tiedä, mitä tämä sydän on:
Raketti singoitettu taivohon!
Kuin satu, jot' ei ruumiillistaa sovi.
Kuin kupla hento, johon kuvansa
luo kaikki, ihailtava kiiruulla.
Kuin kultamalja, joka kohta sakkaan
on juotava. Kuin sointu laulun rakkaan.
Vain iltapilvein puna aaltoihin:
se hetken hohtaa. Lieska helvetin!

Angelica, sa voitko anteeks antaa?
Ei mulla taivasta, ei maassa rantaa
mun kaipuullani. Lieska helvetin!
Vain satu, jossa näkee ritarin
suloisen rouvan ynnä knaapin kainon.
Suloisen rouvan, jonka murheen painon
suun hymy, otsan haaveet ilmaisee, -
povella harso hopein värisee.
Nyt eteens' armas lapsi polvistuvi.
Jos lisää kuulet, katoo kaunein huvi.
Äl' lähesty! Äl' liioin katso, haasta.
Vain suurin tuntemattomuus voi maasta
tään sielun nostaa, taivaan satuna.
Vain outous rakkautta, Angelica!

Angelica, sun täytyy anteeks antaa,
ei mulla taivasta, ei maassa rantaa
mun kaipuullani! Tuska helvetin!
Niin, kultamalja, juoma taikurin:
Isoldelle ja Tristanille keitti
sen musta velho, toden heiltä peitti.
Isolden muistatko ja herransa?
He, hourut, rakastivat sieluina
ja kielsivät syyntunnoin sulot ruumiin,
mut kaiho sielunhekkuman vei uumiin.
He haastoi tähden kautta toisilleen.
Ja lähti kahden korven synkeyteen
ja lepäs vierekkäin. Mut paljas miekka
on välillään, ja mies on panssarniekka.
Niin tähteen tuijottaen kuolemaa
he vuotti, taivaan ainutt' onnelaa.
He hourut! Niin vain satu keskiajan
voi päättyä, tuon lemmenkiduttajan!
Jos väliltään ois miekka viety pois,
ei kuolleet he, vaan vihanneet he ois!
Mut silti: eikö moinen harhalempi
lie ollut vihan totta totisempi?
Miks toista lähetä, miks tutkia?
Vain outous rakkautta, Angelica!

Angelica! Voit mulle anteeks antaa.
Ei mulla taivasta, jos kuinka kantaa
mua onni. On vain lieska helvetin.
Vain näyttämö - Francesca Riminin.
Asetus: huuruin punailman täyttää,
Mefisto katsojille parin näyttää,
jok' ohi kiitää myrskyn pyörteissä,
suu suulla, kädet, jalat kiihkeinä
syleilee toista, hekkumaa he vääntyy.
Ei lopu autuus, jossa he näin nääntyy?
Ei, - kunnes esirippu laskeutuu
ja tuli sammuu, nauru kajahuu
Mefiston; lavalla on paljaat rangat.
Mut paloiko myös kiihkon yhdyslangat?
Miks lähestyä, luoda katsetta,
puhella, tunnustaa ja tutkia?
Miks lahja käden, huulten, sielun, lihan?
Iäinen hornan liekkikään ei ihan
voi olla sille, jota polttavi
suur kaipuu, tosin tuska, helvetti!
Angelica! Sun syöksi vihan sana!
Oot lähellä, siks olet loitoimpana,
oi armas, joll' on taivasta täys povi.
Miks kurja sydämein ei tyydy, sovi,
vaan tahtoo yksin lisää murtua?
Vain outous rakkautta, Angelica!
VÄSYNEET
Virkamies

Pikku kaupungissa lokakuussa.
Junaa muuttamaan jäin tänne. Vettä
sataa. Tuuli riipoo puista lehdet
viimeisetkin. Kaupunki on tyhjä,
kuollut, - tyhjyyttä niin ahdistavaa,
ettei kuolema niin raskas liene.
Muistuu mieleen kertomukset vanhat
Siperian kaupungeista, jonne
kovanonnen lapset karkotetaan...

Lähden erään vanhan tutun luokse, -
ennen, nuorempana vilkkaan miehen, -
historianmaisteri nyt täällä.
Kamarissaan hiljaisessa, lampun
takaa, joka jo on sytytetty,
kello kahden aikaan, harmaudessa
lokakuisen päivän, - yli pöydän,
jolle ladottu on riviin pitkään
muinaisrahoja ja mitaleita,
luo hän silmänsä nyt oveen, silmät,
joista sammunut on loiste nuori.
Kasvot kelmenneet. - Ei juttu juokse.
Kaiken lopuksi mies haastaa, kuinka
vakaantua tässä on jo aika,
naimisiin on tuuma tässä, siinä
pelastus ja tarkoitus ja onni, -
elää niinkuin isätkin on ennen
eläneet, ja kuolleet, ynnä muuta...
Varis kesytetty, jos on siivet
siltä leikattu, kai istuu maassa
vakaantuneena ja vakavasti...

Konsa lähden tutun vanhan luota,
riemuitsen, lyön rintoihini niinkuin
fariseus: "Sua kiitän, Herra, etten
ole vielä kuin tuo publikaani,
virkaan pyrkinyt ja nujerrettu.
Etten ole vielä naimisiinkin
joutunut ja isä lasten, - jotka
eivät ole yhtään tarpeelliset
kaikille, näin muuta kaipaaville."
Rintoihini lyön ja riemuin vannon:
"Ennen elää edes Helsingissä
kuin maaseutukaupungissa, - elää
Helsingissä vaikka lorvehtien
savuisissa kapakoissa, kuullen
kuinka miehet siellä soittaa suutaan, -
miehet aatteelliset, kalevalaiset,
kansalliset 'saakka Siperiaan', -
kaikkein epäreaalisin seura.
Siinä seurassakin mieluisemmin!
Ennen fantasti kalevalainen,
kansallinen punssipateetikko,
kerskuri, suupaltti, - ennen vaikka
teosofi, valkonauhalainen, -
morfinisti, mikä hyvään ennen
kuin maaseudun kaupungissa: Aamen!"

Niinpä lausun, kuljen. Vaihtelua
etsin jotakin, en mitään löydä.
Tyhjyys. Tuuli riipoo puista lehdet
viimeisetkin. - Jospa avattaisiin
kohta elokuvateatteri, -
moisissa en ole käynyt vuosiin!
Humalisto

Ikävyys mun täällä tukahduttaa. -
Käynpä luona ystävättären
entisen. On tutut huonekalut,
taulut kullatuissa kehyksissä,
muuttumatta koko ympäristö, -
josta pidin kyllä ennen. Mutta, -
mutta ihminenkin muuttumatta!
Tunteet vanhat mua kohti henkii:
ah, kuin keväin humaliston peittää
menneen kesän kuiva köynnösnippu,
melkein mädännyt, ja nousevilta
humaloilta uuden kasvun estää,
niin nuo menneen elämäni tunteet,
jotka toisen sydämestä pyrkii
näkymään, mua vaivaa, tukahduttaa.
Liekö sittenkään niin sielukasta
kuin on väitetty, se, että voimme
olla uskolliset kuoloon asti?
Olla aina sama, muuttumatta?
Pitäisikö ihmislapsen täällä
rakastaa vain kerran, ehkä kaksi?
Yksi kesämme jos loppui, eikö
meidän täydy herätä taas uuteen?
Kauniita lie tunteet vanhat, - silti
kauniimpaa, kun sydän elää tahtoo
edelleen, ei tyydy muistoihinsa!

- Etkö jaksa siihen päästä, armas?
mielin kysyä, vaan jokin estää.
Mielin kysyä, ja kehoitella:
"Pidä edessäsi Jumalasi,
pidä k u o l e m a: memento mori!
Viel' on hurmaa olemuksessasi, -
älä armonaikaa väärin käytä,
muista hautaa, muista ikuisuutta,
muista elämämme lyhyys, tärkein
ajatelmista: memento mori
Niin on helpompi sun kerran kuolla:
muistoissasi yhä eläen."
Näinpä moraalia hälle antaa
tahtoisin, vaan - sääli voittaa... Vanhat
yhteistunteet painaa mua siellä
niinkuin keväin humaliston taimet
kituu vanhan köynnöskasan alla:
pois se peite, este täytyy saada, -
mennyt poistaa vaikka repimällä
sydämestäni! Pois täältä! - Niinpä
pakenen, ja katuja taas kierrän.
Mietin jälleen: - Etkö jaksa siihen? -
Minä jaksan, tahdon! Minun syyni
ei se, että uuden humaliston
taimet versoo: syy on kehityksen.
Aina muuttua, ja vapautua!
Aina kasvaa! Kieltää yhä ennen -
ollut itseni: en ole tänään
enää sama, mikä olin eilen...
Silti yhä vanha humalisto:
täynnä eloninnon humaluutta!
Sataa. Tuuli riipoo puista lehdet
viimeisetkin. Tunti mennyt täällä, -
viel' on toinen tunti junanlähtöön.
Jospa sitä ennen avattaisiin
elokuvateatteri, - taikka:
onkohan nyt täällä iltakirkko?

Markkinoilta,
"Rakkaiden muistojen" sarjaa (1912)
(Kootut teokset 1932)
MARKKINOILTA MAALLE
Viimeisenä markkinapäivänä

Maaliskuinen armas päivä paistaa
yllä kaupungin, miss' ennen muinoin
nuorra pentuna, yl'oppilaana
monet riemut keväiset ma nautin.
Monet riemut: eessä punssikullan
"Liikemiesten Klubilla", mi löyhki
suruisesti tomult', tupakilta,
sekä sihteerinä vanhoillisen
lehden, jossa pakanoiden eestä
puukkailin pakanalähetystä,
eestä noitten mustain pakanoiden,
minä, oiva lehtineekeri.
Maaliskuinen armas päivä paistaa.
Tuttu on tuo matalainen kylä,
joss' ei elääksensä ihmislapset
muuta voi kuin juoda kuollaksensa;
vanha tuttu siell' on olven tuoksu;
tuoksu karvarein ja parkkinahkan
sekä neitosien liinapäitten
helmain Kölninvedet hempeät.
No niin. Päivä armas puolin paistaa:
puoli taivasta on kirkas, mutta
toisen puolen kätkee pilvi siimes,
joka seuloo hiljallensa lunta,
heittelee kuin kyyhkyn valkean
untuvata torin aukealle,
jossa kirjavat nyt karusellit
ja muut markkinametelit pauhaa.
Vaan ne karusellit, verkalleen ne
elämöi jo tuolla suruisella,
talvisella torin aukealla,
sillä viimeinen on riemun päivä:
kolmen ilon päivän laitimmainen
näillä Mikkelimme markkinoilla.
Soivat pilven alla kaikenlaiset
pillit, rummut. Karusellit kiertää,
kolme koreata heijakkata:
yksi torin päässä pohjoisessa
keikkuu, kiljuelee "glada änkaa",
toinen etelässä elämöipi
vetäin villin "vegetariaanin";
kolmas lännessä taas koivuin alla
oudon, muukalaisen marssin puhkuu,
niinkuin elehvantti toitottais.
Mutta keskimailla karusellein,
siell' on teltat, kojut markkinain.
Torilla

Siellä kansa verkalleen jo kulkee,
sillä viimeinen on riemun päivä.
Verkalleen ja aivan laiskan tahtiin
ohi punapartain leluryssäin,
kovin kirpeältä lemuvaisten,
punapartain niinkuin ketunnahkat
hartioilla hoikan turkissaksan.
Ohi rinkeleitten, kuormien jo
vajavaisten, joissa paistaa rippeet
kellertävät, oljentuoksuvat.
Ohi tattarien vinosilmäin
jotka idän karttuuneja kauppaa,
vakaana myös ohi eläintelttain,
joista inhakka käy ketunhaisu,
Ohi länkien ja rattaiden
miettiväisnä, noiden kolmen verkan
karusellin rummutessa, sillä
viimeinen nyt on jo riemun päivä.
Tuskin katsovat he muukalaista,
rengaskorvaa Italian miestä,
joka huutaa tekokukkasia,
vihreitä ja ruusunpunaisia,
kaikki puhtahinta selluloosaa.
Niinpä raukeasti, laiskan tahtiin,
kulkee huokaellen vieno kansa
lumihiutaleiden keskellä,
jotka kiiluu päivänpaistehessa,
kun on toinen puoli taivahasta
sininen, mut toinen pilvessä.
Tuttavia

Niinpä kuljen minäkin nyt verkkaan
kanssa kumppalini, urhon oivan,
Oski Himalaisen, sankarin,
jonka sarkaisilla ryntähillä
loistaa selluloosakukka. Kuljen
pystypään tuon poikamiehen kanssa.
Ette häntä ehkä tunne? Hän on
Himalaisten talon melkoisen
pariveljeksistä nuorempi,
ja on mua maalle noutamahan
tullut, itse saaden markkinoille.
Hänellä se juuri on se oiva
raudankarva, tumma orhi: siitä
on sen kunnan kaikki kauniit varsat,
raudikot ja kultakiharaiset.
Hänen kanssaan laiskan tahtiin siellä
kuljeskelen, katson miettehin
entispaikkaa, torin ikävyyttä,
jonka koivuin alla ennen muinoin
huurtehessa joulukuun kanss' armaan
hämärissä käytiin, hemputeltiin.
Paikkaa, missä penikkana aivan,
monet riemut keväiset ma nautin.
Ja hän sillävälin, Himalainen
nuori, kukkarinta, pystypää,
seisahtuvi eteen piikaisien,
salaa puristavi kainoin kättä:
sillä kaksikymmentä jo vuotta
painaa hänen niskojaan, ja äiti
toruu häntä useasti, kun
hän ei miniää jo hälle nouda;
siit' on poikasella aika harmi.
Sitten siellä kohtaan tuttuja.
Kas, tuoss' onhan Tasavaisen muori
tummasilmä, hellä, hymysuu,
pullea kuin papin rouva parhain.
Kädet paksut kirjokintahissa
sievoisesti pääll' on kelpo vatsan,
kun hän katsoo aasivaljakkoa,
kahta karvasuuta, viippakorvaa,
hymyellen, miettiväisin mielin,
suruisin ja kaunein silmin, sillä
viimeinen on tässä riemun päivä.
Vaan yhtäkkiä, kun häntä olkaan
kopsahutan hälle mörähdän:
"Ei saa koskea!" niin muorikos
säpsähti. Kai luuli, että mikä
konstaapeli taikka sälli siinä
töykkinee! Hän aivan tuijotellen
kauan katsoo, sitten virkkaa: "Siekös
näillä mailla! Vai et koskea
anna!" Sitten kättä kintahalla
pistää hän, saa kuulumiset, kertoo
omansa ja nauraa: "Poliisiksi
luulin... Katsoin hevosia noita.
Kyll' on pienet nuo, ja laihat on."
Vaan kun kerron, etteivät ne ookkaan
hevosia, ne on serkkuja
hevosen, ne aaseja on vaan,
sit' ei usko muori, katsoo pitkään,
tummat silmät leikillisnä nauraa:
kyllä taidat syöttää pajuköyttä.
Vaan kun väitän, että justiin noilla
Jeesus ratsasti Jerusalemiin,
körötti, niin, jos ei justiin noilla,
niin sentapaisilla kumminkin,
hän kun tahtoi nöyrä olla, siksi
ajoi justiin moisen surkehilla
karvasuilla, viippakorvilla,
silloin uskoo muori Tasavaisen:
aasivaljakkoa hyväilee.
Käy myös itse Tasavainen sitten
siihen, pitkä mies ja reuhkahattu:
matalaisen kurttuotsan alta
pienet, virkut kiiluu siansilmät.
Hänen leukansa ne niintä kasvaa
taikka mäyrän niskan kaunistusta,
kellervätä karjun harjaa. Hänpä
iloisesti lyöpi pitkää kättä,
saapi kuulumiset, kertovi
omansa, ja patistavi käymään
kartanossaan, jossa ennen muinoin
myöskin jotkut kevätpäivät vietin.
Maljanenkin kepsutteli siihen,
isännäinen hieno asultaan:
palttoo vaaleaa on kotisarkaa,
taivaansinertävä kaulaliina,
komeasti liivinrinnat ristii.
Ah, on keikari hän oikea!
Paistaa nenä punanpyöreä, ja
hienot huulet hymyy leppeästi,
sinisilmät kaunihisti loistaa.
Kädessään on hällä letkuvarsi
uusi, tehty Rantasalmella;
taskun suusta pilkistäikse uusi
massi: sievät sahviaanikorvat
tököttää kuin yökön korvat sieltä.
Pois hän lähtee kanssa Tasavaisen,
joka sanoo vielä ostoksille
pitävänsä: "Sitten pannaan ruuna
puikkoihin ja lähtään kotipuoleen,
körötellään saunaan, nukkumaan."
Tutut jotkut muutkin seurahan
sattuu, kun me käydään verkallensa,
pakinoiden alla lumipilven.
Niin, käy nuorikkoineen siihen myös
vanhempi Himalan veljeksistä,
tumma, vakaa, hymysuinen, käypi
kanssa nuorikkonsa valkean.
Ja se maaliskuinen armas päivä
kirkastuvi niinkuin ennen muinoin,
kauas hiljaa painui siimes pilvi,
hiuteet liitämästä lakkaa, taivon
pilvi päivälle suo kokonansa.
Niinpä siinä käydään huikaistessa
auringon ja hyrrätessä kolmen
suuren vonkuvaisen karusellin;
kaupungissa, missä ennen muinoin
monet riemut keväiset ma nautin.
Kun jo päivä vitaiselleen painuu.
Lähtöön

Kuulkaa siis, te muorit tummasilmät!
Kuulkaa isännäiset, jäyhät, viisaat,
joiden leukapielet karvaa tunkee
niinkuin kellanruskeata niintä, -
kuule, kaikki kansa, veikkoset,
nuori, kukkarinta nuorempi
Himalaisten pariveljeksistä:
Jo nyt päivä vitaiselleen painuu!
Jo nyt koht' on menneet markkinaiset,
loppunehet ilot, ihmeet retken,
kuin kaikk' elämämme loppuu, elo,
joss' on työtä, satoa ei liioin.
Kun nyt päivä vitaiselleen painuu, -
melkoinen on täältä matka maalle,
mutta tehtävä se silti on,
kuten itse arvaatte sen, kuomat.
Lähtään siis! Pois lähtään. Kotipuolle!
Painutaan taas salon hiljaisuuteen!
Painutaan me näiden markkinaisten
jälkeen sinne, hiljaa, huokaellen,
kaupungista, missä ennen muinoin
monet riemut keväiset ma nautin.
Katukuva

Niinpä tehdäänkin. Niin tehdään me
samankuntalaiset, myöskin muut.
Pian katu suora, aurinkoinen
matkalaisten jonoa on täynnä.
Niin, se katu on kuin kreikkalainen
friisi, marmorinen templin friisi:
Hevosia kenokauloin tanssii
siellä, suitsista niit' urhot ohjaa
käsi korkealla, urhot uljaat.
Tai kuin roomalainen sotasaatto:
jonot karjaa, muonaa, kestitystä.
Voittokulku. Mut ei yhtään orjaa,
miehiä, ja vapahia kaikki!
Niin me kaupungista sieltä metsiin
mentiin kohta, minä kanssa oivan
kumppalini, hevosurhon nuoren,
pukkireessä pulskan, Himalaisen
pariveljeksistä nuoremman,
joll' on orhi kultakiharainen.
Näin me mentiin pitkin katua
friisinä, joll' oli taustanansa
talot valkeat: niist' aurinkoinen
heijasteli silmät huikaisten,
räystään kultatippu kimmelteli.
Jäälle

Taivas sininen on, mäenrinne
hopeana hohtain alenee
kohti järven kaukahisen rantaa,
jossa hanget kevähässä paistaa.
Paistaa hongat punakellervinä,
hiljaa huokuin, niiden juuressa
pitenevät kevään sinivarjot.
Sinne ajetaan me salon helmaan
syvään unhoitukseen, hiljaisuuteen,
kaupungista, missä ennen muinoin
nautin hullut riemut keväiset.
Musta matkajono vierivi
kiertelevää rinnetietä alas
kulkusin ja laulavaisin kelloin
kohti järven äänettömän jäätä.
Tuolla köröttää tuo Tasavainen,
harjasparta, vakaa Väinämöinen,
ajain ruskealla ruunallansa,
eipä valkialla varsallansa,
toinen saapas reestä ulkosalla,
toinen käsi ohjaksissa, toinen
kelpo muorimummon vyötäröllä,
heinäruon päällä hyllyväisen.
Päällä heinäruon hyllyvän ja
tupsuniSkan karhuntaljan, jonka
kuono musta taakse irvistäikse,
joka kynttä käyrää taakse näyttää.
Niinpä ajaa Tasavainen, tuo,
jonka leuka, kuten tietty, kasvaa
niintä taikka harjaksia. Myös
komeasti Maljas-Ienokki
vento, punanokka, hymyhuuli,
kumppalina piika naapurin,
pieni, ruskokiharainen tyttö.
Varoppas, sie vento Maljas-kuoma!
Jos sen vaimosi, tuo suruisa
lerppahuuli tietää saa, niin hänpä,
jonka nait sen pulskan tukan tähden,
vaikka nyt on hiukset kuihtuneet,
jos sen kuulla saa, niin hänpä polttaa
sulta lehdet jälleen, aviisit:
niistä, näet, nurkkanovelleista,
tarttuu sinuun moinen into, kirma.
Varo, Maljanen, sie, jonka välly
kirjattu on kuvakärpäsillä,
kymmenellä punakärpäsellä,
välly hupaisesti liehuva.
Arvon mies on toinen Himalainen,
vanhempi Himalan veljeksistä;
vieressään on hällä kalvas, kelpo
nuorikkonsa, joka armahissa
toivehissa istuu ensi poian:
niin, se nuorikko, se Himalaisen
vanhemman, nyt hymy huulillaan hän
katsoo miestä eessä ajavaa,
naapuria, riuskeata miestä,
Perttu Porhosta, mi komeasti
ohjaa vaihtotammaa kantavaa.
Katsoo, veikeästi miehelleen
virkkaa, silmät taivahalle luoden:
"Parillapa naapurimme ajaa."
Veikeästi virkkaa, onnekas,
mukavasti päällä hirventaljan,
jonka harjaksia viima pörhii.
Siihen naurahtaa tuo Himalainen
ymmärtäen kalvaan, hellän vaimon
ylpeän ja viisaan sutkahuksen;
ravahuttaa ruunaa ruoskallaan!
Monta muuta rientää siellä nyt
komeaa, tien kaarta pitkin, kohti
järven kaukahisen siintoselkää,
missä punertaen hongat huokuu.
Mutta komehin on kansan kaiken
nuorempi Himalan veljeksistä,
ryntähillä markkinainen kukka!
Komehin on maantien kiitäjöistä
kumppalini norja, tumma orhi,
lautasilla täplät vaaleammat!
Ylinnä sen kultaharja liehuu,
ylinnä sen otsatukka tupruu!
Kun me välkkyvällä pukkireellä
maalle kiidämme, kanss' urhon oivan
Matkanaukkausta

Ratsut kymmenet siell' on, on siellä
satakunta oivaa matkamiestä.
Viisikymmeniset kellot soittaa!
Kymmenet on reissä pukkilaudat.
Mutta varsin monen pukkilaudan
alla köllöttävi pullikainen,
kaunis, kellertävä pullikainen!
Niin, ja joka pullikassa juoma,
holskuu hunajainen, mesikulta
jumalainen, kellertävä punssi!
Ja kuink' onkin monta matkamiestä,
jokaisell' on varmaan povitasku,
mutta useanpa taskussa
piileksivi pikku taskumatti,
kilkkaa pisar pieni, virkistävä,
Koliaatti, miesten kellistäjä.
Ja ne pullot hellän muiskun antaa!
Jopa tuolla matkamiestä kolme,
jotka kuskaa valkeata tammaa,
kolme sarkareuhkaa, rehjanaa,
selällään jo reessänsä he loikoo:
Silmät kirkkaat kohti taivasta
käännetyt on, kasvot, naamannallit
onnellista keväthurmaa paistaa!
Ja nuo kolme sälliä, - ei, yksi
heist' on Nurkkahovin Massi, vauras
isäntä, mut tarkka hengen päälle,
tullut muitten rekeen säästääksensä;
toinen taas on jätkä Eeliel,
reessä hauskan, reiman Hepsun Jahvon; -
jopa nyt nuo kolme rehjanaa
selkoselällänsä reessä loikoo,
kiikaroiden päivää maaliskuun.
Rehjallaan kuin rennot rohdinpussit!
Kah, ne narrasikos Massinkin,
että pullot hyvän muiskun antaa!
Niin, ne kyllä hyvän muiskun antaa.
Mutta kaikkein parhaan muiskuista
antaa Himalaisen taskumatti,
nuoremmaisen pariveljeksistä,
kelpo kumppalini, urhon oivan.
Ja kun nyt nuo kolme reuhkapäätä
isäntää, - tai yksi heist' on sälli, -
selällänsä katsoo päivän kiekkoon,
niin se lämmin kiekko päätä huimaa,
silmät kipristävi riemun nauruun
kilvan kirkkaan jumaljuoman kanssa.
Ja kun saapuu järven rantapenger,
missä hanget punertaa, niin miesten
rinnan riemu ilmi aivan ääntyy.
Kimpoaa yhtäkkiä nyt laulu,
kajahtavi suusta kolmen urhon,
kolmen säkin, kolmen rohdinpussin.
Kimpoaa yhtäkkiä kuin puikko
Kajanuksen ammumahan oivan
orkesterin käskee, niin nyt hymni
näiden kolmen matkalaisen kaikuu.
Ja se hymni tarttuu, jonon valtaa;
kohta veisaa koko matkasaatto, -
Tasavainen yksin vaikenee,
sekä emännät ja vanhat muorit, -
veisaa punertaissa maaliskuisen
päivän hymniä se kaihollista.
Reestä rekeen, suusta suuhun se
virsi vierii riemunkaihollinen:
"Vironlahden Ala-Urpolasta."
Ja se laulu huimistaa, jo täyttää
into taivaalle, joss' säteilee
aurinko kuin kirkas ryssän peili,
tuores vielä, sahviaaniselkä,
fernissassa tuoksuvainen, ei:
urpusilta koivujen se tuoksuu.
Siis nyt laulun, innon yltyessä
kilpa-ajoon! Järven hankisjäällä!
Kun jo sinivarjot tummenee!
Kilpa-ajo jäällä

Kilpa-ajoon hei! Reet kymmenkunnat!
Kymmenkunnat hevot, huiskuharjat!
Miehet seisoo ohjat piukallaan
kavioit' on sata rintamassa
niinkuin hyökätessä ratsukaartin,
vanhan testamentin sotavaunuin.
Kilpa-ajoon kaikki. Syrjään tieltä
toisten ohi porhalluttaa jo
Tasavainenkin, hän, jonka leuat,
kasvaa, kuten tietty, harjaksia.
Siitä parrastaan hän huudon päästää,
iloisesti kiiltää siansilmät
jäykän niiniparran Tasavaisen:
Onpa hällä ratsu. Ratsu oiva!
Kuinka ukon ruuna nelistää!
Pölkkysäärin, raskahasti niinkuin
Velazquezin uljaat sotaorhit.
Eikä sivuitse se monta päästä!
Taakse Tasavaisen vanhan, oivan
ruunan jääpi kaikki muitten laukit!
Jääpi Maljanen, ja Himalainen,
vanhemmainen punaruunillansa,
jääpi, että nuorikkonsa kalvas
hoputtaa, ja posket hienot hehkuu,
punaruunaansa hän hoputtavi
huutamalla: "Juokse, juokse, Rusko!
Ponnistappas, punarusko, ettei
paksu pölkkyruuna Tasavaisen
meitä häpäiseisi, vanha ruuna!"
Mut se pölkkyruuna häpäisee,
häpäisee tuo uljas sotaorhi!
Eellimmäisnä vieläkin se pölkkää.
Ja sen isäntä nyt riemuin nauraa.
Niin, ja nyt se ukko, ohi lentäin,
törmäisevi kolmen reuhkan rekeen,
niiden, jotka virren äsken alkoi.
Reki kaatuu! Miehet kellalleen!
Tamma valkea pois heiltä karkaa,
niinkuin Persein sotavaunut ennen
sodass' eestä Aleksanter Suuren.
Siihen jäi ne kolme reuhkaa, siihen
keskitielle, hankis-aavikolle,
istumahan, järven hangistolle,
sääret harrillaan ja kättä huitoin,
kun tuo kaunis tamma karkasi kuin
onnetar, jok' onnen ajajalta
lähtee, hylkää voittoakin vaille.
Meni voitto, kilpa-ajon voitto!
Mutta, hihhei: jäihän pullikainen!
Jäihän heille kirkas jakkipoika!
Niinpä huutavat he kiitäjille:
"Hoi, hoi, miehet! Pankaa kievarissa
tamma kiinni, tuolla kartanolla!
Pankaa, hyvät miehet! Kun me täällä
pussataan nyt tätä pullikaista!"
Sitten: voittiko siis Tasavainen
pölkkyruunallansa? Eipä totta
monta ohitseen hän päästänyt,
Tasavainen, muori rinnallansa.
Yhden päästi! Päästi heti kohta
Himalaisen nuoremman, tään Oskin!
Täällä takana me naureskellen
oltiin, orhi kirkui kimmoissaan,
kun ei Oski kilpaan laskenut.
Haa, me oltiin tänne taakse jääneet,
huonot! Viimeisiksi! Kaikki voitti!
Mutta hei! Nyt mennään me, hihhei!
Hetkeksi vaan löysiks ohjakset, -
ja on jälleen kaikki takanamme, -
viuhaus, joss' ei näe silmä, kuule
korva ei, - vaan kaikki takapuolle
jäi, me yksin ollaan eellimmäisnä.
Niinpä viuhkaisi se meidän orhi,
jonka kellertävä harja liehuu,
jonka häntä kultakutri huiskii
etummaisna nyt, sen raudankarvan
orhin, Himalaisen urhon oivan,
nuoremmaisen pariveljeksistä.
"Kapakan" kievarissa

Siten tultihin me tänne järven
puolle toiselle jo, kievariin,
jossa korsku-orhi käyräkaula,
käyräkaula niinkuin musta joutsen,
jonka kupehet kuin silkki välkkyy,
pannaan kiinni rautarenkaaseen.
Ja kun viimein saapuvat ne muutkin,
niin jo muittenkin nyt ruunat, tammat
peitetähän vällyin ynnä loimin,
heinät, kaurat eteen heitetään.
Kiinni pannaan valkotamma niitten,
jotka istumaan jäi järven jäälle:
Siellä istuu he nyt onnellisna
kiikaroiden kohti taivaan kehrää,
laulelevat kaunist' iltavirttä,
onnellisna naamannallit paistaa.
Mutta meidän hyv' on kievarissa
järven tällä puolla ollaksemme,
armas aikaellaksemme, hyv' on siellä
lepuutella orhiloita, itse
lepäellä; muitten kehuskellen
Himalaisen nuorta oritt' oivaa,
nuoremmaisen pariveljeksistä,
hyv' on siellä luona tallin nurkan,
vanhuudesta vihreen seinähirren,
taskumatin mahlat keikistellä.
Pirtissä

Vaan kun aurinkoiseen pirttiin mennään,
siellä liesi loimuaa ja kahvi
kiehuvi ja hiiliin sähisee.
Kyll' on isäntää ja emännäistä
täynnä pirtin kirkkaan penkit, konsa
nyt jo kahvikupit kalisee.
Siell' on Maljas-kuoma, hieno mies
vaaleassa kotisarassansa, -
taivaansinertävä kaulahuivi
liivin rinnat ristii, piippu suussa
röyhyää, ja uusi kaunis massi
taskun pimennosta pilkistää
niinkuin yökkö paaden rakosesta.
Tasavaisen muori siellä hiljaa
matkakahvikultaa odottaa.
Mont' on, monta siellä hyvää kuomaa,
kaikki, jotka tultiin saattueessa
kievarihin, mistä eroamme
kukin kylä tielleen omalleen.
Pysty isännill' on turkinkaulus,
niinkuin ennen uljas röyhekaulus
kaarsi kuninkaitten, urhoin kaulaa,
emännillä vanhan tyylin hameet,
sinipunaiset ja kainaloista
komeasti maata viistäväiset,
vihertävät, kirkkaat vihtoriinit.
Hupaisasti juoksee juttu sankan
tupakkaisen katkun röyhytessä,
kuuman kahvin kiertäessä vatsaa.
Armas aurinkoinen paistavi
suvipäädyn ikkunasta: raidat
siniset se piipunsauhuun piirtää,
kultaruudut lankkulattialle.
Mistä siellä sitten miekkoisten
juttu juoksee? Noista juoksee juttu
markkinoista, torin hoijakoista,
metsänahkan hinnasta ja voista,
vaihtotammoista ja rinkeleistä,
mustalaisista ja souvareista.
Kammarissa

Mutta hyv' on enitenkin meillä
olla kaunihissa kammarissa
kanssa jäykän vaarin, Tasavaisen,
hänen muorinsa ja Himalaisten
veljesten, myös kalvaan nuorikon,
joka meille eväskestit laittaa.
Hyv' on meidän täällä ollaksemme,
hetki armas aikaellaksemme!
Siell' on myrtit, siellä ikäheinä
kiertää seinää. Siellä aurinkoinen
kirkastavi kuvaa kahtakin
kahdest' ikkunasta paistaessaan:
Keisaria kanssa keisarinnan,
jolle juhlaisat on viikset tehty;
sekä Maariaa, emoa Jeesun:
näiden kahden takana taas seisoo
Juoseppi, jok' onpi etelästä
tänne tuotu perheinensä, maahan,
joss' ei häntä, itse ukkoa,
paljon tunneta, ei vaimoaankaan;
enin tuttu on vaan poikansa
kelvollinen, täällä, Kapakassa.
Hyvä siell' on ollaksemme nyt!
Vuolla voita vehnäsleipäselle,
syödä sulavaa on kiljunpintaa.
Hyvä niiniparran Tasavaisen,
jonka leukapielet loukuttaa,
lupsaa, joka myhäellen lausuu
kursailuja meidän nuorikolle
omist' eväistänsä antavalle.
Kursailee myös Tasavaisen muori,
ja tuo Ienokki, tuo Maljanen,
lihava ja pulska, punanokka,
pulputtava sisään oivaa kaljaa.
Hyv' on siellä piirtää kotkan kirjat
sian pintaan, niinkuin saksalaiset
muinaissankaritkin ennen kuului
selkään voitettujen piirtäneen.
Sitten siellä kahvit toiset juodaan, -
ja tuo Himalaisten nuorempi
kaataa miesten kupposihin kermaa
pullukastaan, joka nuorta rintaa
äsken komeasti kohotteli,
urhon kukkarintaa, kaataa kerman,
jot' ei kissat kuulu maistavan,
eikä naiset saa kuin haistella.
Lähtöön taas

Sitten? No, me noustaan, mennään pirttiin.
Hyv' on sielläkin, kaikk' ilomiellä.
Yksin nurkassansa suree Risto
sälli, laiha, kalvas tukkimies.
Tumma, kiharainen otsatukka
häll' on hurrin harrin, synkkä on
mieli. Markkinoilla hukkas hän
rahansa ja kukkaron, ja kellon
hopeaisen, tuplakuoren, kun
tutki siellä Mikkelissä kaksi
yötä kahden hevosryssän kanssa
neljän kuninkahan raamatuita,
kammarissa Vahvaselän lesken.

Mut jo päivä alas aivan painuu.
Lähdetään siis tästä kievarista,
pois jo kievarista, jonka nimi
paikallensa sattui: Kapakka.
Lähdetään! Jo tuolta järven jäältä
tulee myös ne kolme miestä, jotka
valkotamma jätti voittelussa.
Sylitysten käy he, kaulatusten,
Eeli sälli, lauhka Nurkka-Massi
ynnä Hepsun-Jahvo, pulska mies.
Ilons' ilmi urhot, rennot niinkuin
rohdinpussit, siellä rallattaa. -
Niin, kun kaikki nyt on valmihit,
Himalaiset me, ja Tasavaiset,
ja tuo Ienokki, tuo Maljanen:
Lähdetään siis tästä kievarista.
Armas aurinko jo aivan painuu!
Taivon hellä kansi tummenee,
palavammin honganlatvat paistaa.
Antakaamme kättä isännille,
mammoille ja mamman tyttärille,
sillä tästä kukin eroamme,
kylä tielleen omalleen. Niin orhit
pian otettiinkin, lähdettiin.
Ilta ja Himala

Ja niin kiidämme pois kievarista,
meidän kyläin miehet ynnä muorit,
kiitelemme poikki peltoin, niittyin,
painuellen metsän hiljaisuuteen.
Mutta kiivakammin muita kiitää
meidän raudankarva, nuori orhi,
käyräkärkisen reen eessä, orhi
Himalaisen, kumppalini oivan,
nuoremmaisen pariveljeksistä!
Illan taivas, siintävä kuin meri,
himmenee, ja kuu jo istuimelleen
kultaiselle käy, kun aurinkoinen
laski jo. Kuu jälleen kultaiselle
istuimelleen metsän hiljaisuuden
valtiaaksi asettuvi, taikka
paimeneksi talven tähtilaumain.
Ja kun tunti vielä kiidetään, -
siinä alkoi illasta jo yö, -
niin jo eestä koiran haukku kuuluu
Himalasta, tuttu Hurrin luske,
johon kiukkuisesti yhtyy ärjy
toisen koiran, sepelkaulan Urhon, -
kun me lähestymme Himalaa,
kartanoa tumman rauhallista,
josta tulet lämpöiset jo loistaa.
Myöskin loisti paasikakluunissa
tuli kammarista valkeasta,
josta kirjoitan nyt sulle, ainut
ystäväni, salon siimehestä.
Vuotti kammarini, sauna lämmin.
Herkut: piirakkaat ja uunipaisti.
Vaan nyt lienen ruuist' aivan veltto,
laiska saunasta ja rauennut
retkestäkin. Mutta tuossa mulle
vällyvuode sylin hellän tarjoo,
unholassa korven hiljaisuuden.
Niinpä ajoin kerran kaupungista
pienoisesta, missä ennen muinoin
monet riemut keväiset ma nautin.
NURKKA-MASSIN KUULIAISET 'EPOPEA'
I luku: Kevään lähestyminen

Jo ol' olleet päivät maaliskuun
aurinkoiset, viima-raikkaat, jolloin
hiihtäin nousin selkään valkeain
vaarain, alla sinitaivaan hurman.
Aurinko jo sotaa vaaroilla
kävi ankarata lunta vastaan,
harventeli Talven vanhan kaartin,
synkät aukot löi sen rintamiin.
Ne ol' olleet päivät, jolloinka
laskin vaaranteilta laakson helmaan
kullankellerville kartanoille.
Sielläkin nyt päivä valkoiset
pellot ruudutteli kanaviin
mustiin: aukoi tummat sarkaojat.
Päivä yks se nuorin kevätinnoin
Talven valtaamista maista jo
paljon vei; se piirsi pelloille
kartat uutten, pienten mullanpiirein.
Toinen sai jo yhä laajemmiksi
ruskeat ja kokkareiset pälvet.
Kolmas päivä vaan: ja viime taisto
onpi Talven kohtaava, sen voimat
viimeisetkin lyövä, valkea,
kirkas loisto katoava:
kevät-talven loisto keisarillinen!
Valtain vihreäinpä liitto sitten
jakaa keskenään maat, mantereet.
II luku: Suksilla Mäkkyiskylään

Mutta sitä ennen vielä viime
kerran tahdoin suksin sujutella,
jäällä nyt, ei vaaroilla, vaan iljen-
jäällä ennenkuin myös järvet aukee.
Vielä kerran tahdoin koetella
kahta sukseani: kahta näätää
kultaselkää, kahta käärmettäni
valkovatsaista jo, hangattua
hangistolla, kahta kalkkaroa.
Sitten tallin parvelle ne vien.
Niinpä läksin yli järven, suuren
Saimaan huhtikuista kevätjäätä
kohti kaukahista kylävaaraa,
jok' on Mäkkyiskylä nimeltään,
sillä siellä tanssittavan kuulin
iltana sen päivän kuuliaiset.

Kuuliaiset? Kenen miekkoisen
pienet pirinät? Ka, Jahvetti
Hepsulaisen, löyhkän leskimiehen,
jok' on isäntä ja parisniekka,
hänen tyttönsä ja Nurkka-Massin,
vanhan, viisaan, lauhan poikamiehen.

Ahah, "vai sen poikii", kyllä tiedän.
Tunnen näkemältä Massis-Nuutin;
mut ken niistä Hepsun hempeöistä
kukoistaa nyt nuorra morsianna,
konsa kuuliaiset juodaan? Kumpi,
sekö hento Hilja Siviä,
jolla olla taisi, kuinkas se
olikaan nyt, Ameriikast' asti
matkannut maanpappi, kolportyöri?
Ei, vaan sisko, Impi Potentilla,
jolla on se punapäinen pojan-
kölli, - jos lie siskollansakin, -
ja lie puolin toinen jo, se Hepsun
Jahvon pulska isäntyttö. Vai niin,
kyllä tiedän. Lähtöhön nyt vaan
sinne, jossa tanssittavan kuulin
pienet kuuliaisten pirinät.

Varhain läksin, konsa huhtikuun
iltapäivä vielä loisti, aitat
kultaeli, luhdit kellervöi,
kiisin alas sieltä Himalasta
pitkin pientareita, järven jäälle!
Jää se oli silloin suksen alla
niinkuin herraskainen vanhankansan
marmorinen pöytä: koristettu
pöhökiemuroin ja lehdin, jotka
upotettu oli paateen. Tai se
oli niinkuin mikä Turkin-pöytä,
siselöity, kirjaeltu tähdin
hopeaisin, kilpikonnan luulla,
arabeskeillä, kun sieltä täältä
aivan paljahana iljen välkkyi.
Mutta vielä taiturintyö kesken:
kaikkialla pöydällä on jätteet
päivän kultatalttain, porain, höyläin,
kiillottavan öljyn, pulituurin,
marmorinen jauho, jota yö
säilyttää. Hyv' oli hankiais-
jauholla nyt kahden suksinäädän
leikitellä, niinkuin karhealla
mannaryynillä tai niinkuin hieman
hyytyneellä rasvalla. Ja vuoroin
vallan välkkyvällä luistinjäällä.
Hyv' ol' oivain käärmeitteni siellä
kahta kalkkaroa, kahta häntää
kalkutella, kantaa paukutella.
III luku: Kuuliaisten pitäjistä

Ahah, - että jörö Nurkkakankaan
Nuutus, viisas, nöyrä poikamies,
ritaan joutui, - päästään, mistä lie, -
reuhkanuttu, huuli töröllään
niinkuin härän, pilkallinen mies
liika komeudelle maailman:
niinkuin paperosseille armiron,
ja sen sellaisille; itse hän
kotilehtien vain häkää kiskoo; -
että Impukan hän, toisen noista,
joist' on roima rekirivo tehty
niinkuin itse Jahvetistakin:
kuinka Mäkkyiskylän Hepsulassa
kahden veivattavan kaivon luona
juoksi kolme kyläkuntaa: Keri,
Porhola ja Tevanjoki. Vielä
siell' on käyneet piispat, papit, hui-juu!
Ammunnelleet on tään elämämme
raskaan aavikolla siellä vettä
idän karavaanit, poikenneet
muka ohi mennen muukalaiset,
laukkuryssät, harjakallot, tuo
Laiska-Jussi, ynnä mustalaiset,
mierolaiset. Ja se Jahvetti
mielellään sen ilon rakkahille
lapsi raukoillensa soi ja sallei.
Mutta konsa sitten, sinä suurna
poutavuonna heltehessä ollen,
vuorostaan tuo Impi Potentilla,
vuotti tuleviksi niitä, joille
ammunteli elon virkistystä,
eipä tulleet kolme kyläkuntaa,
kaukaa kiersi Elejaasar, Laiska-
Jussi, ohi harjas-rahtijonot;
mustalaiset tulla tömähti,
huimi pois. Niin vuotta viitisen
sitten hurjan likan, Potentillan
leikkilöistä tuli pikku Heikki
punapää kuin oisi Aunuksesta
tullut, taikka punapää kuin justiin
Hollon Jullukka, se tukkimies.
Mutta Paunos-Lassi, hupsu parka,
lapsellinen, kerskahtava, hänpä
avas suuta, suurenteli, kun
kyläkunnat nauroi kourahansa;
niinpä käräjillä maksamaan
joutui kyläkuntain myllytullit,
ryssäin, harjukkaiden, mustalaisten,
Paunos-Lassi, raivonkalvas mies,
liinatukka, jolla on nyt poika,
jonka tukka niinkuin tulipalo
loimuaa, - nyt Massis-Nuutin poian;
sitäp' emännäiset herttaiset
nurkuvi ja monet immet itkee.
Hiljalla taas on se kolportyöri.
Ka niin: Täänpä Potentillan juhliin
riensin iltapäivän viileässä
käärmeilläni, kannankalkkavilla
kalkkaroilla, kultanäädillä
peninkulman Savonlinnaan päin,
kohti toisen rannan kuusikon
tummuutta, jonk' yläpuolta kuulsi
Mäkkyiskylä kaivonvintteineen:
talot niinkuin tummat linnoitukset.
Mutta päivän viime sätehet
sinkos ikkunoista, niinkuin leimaus
sinkoo linnoitusten kanuunoista.
Hiljaisuus se oli kuten hauta.
Niinpä nousin korpikuusiteitä
ylös Mäkkyiskylän aukeoille,
tummuessa latuin, rautahangen
karskuessa, kiviin kalahuttain, -
konsa vaipui kevätaurinko.
IV luku: Mäkkyiskylän pelloilla

Kevätaurinkoisen vaipuessa
pilvet, ehtiessä huhtikuun
illan, heitti hankirippehille
kajastuksen harmaan, raukean.
Mutta kaukaa, puolta ilmanrantain,
paistoi ruskon purppurainen viiva.
Tuoss' on edessäni Mäkkyiskylä.
Pimeydestä talosikermäin
koirain villi räiske kaikui. Luulen
tuntevani pelimanni Kustaa
Mullin temput-taitavaisen koiran
laiskan ulinan ja lupsutuksen.
Ja jo tulla kuippii "Lurjus" luo,
vinkuu, housut nuuskii: tuttu on
tämä kuokkamies! Ja niinkuin airut
johtaa mua hän, kun sitten poikki
pellon kujan päähän oikaisen,
halki kisailevan koiraparven.
V luku: Hepsulaisen talo

Tulistaan jo juhlapaikan huomaan
sekä vierahista, joita rientää
pitkin ränstynyttä valtakujaa:
Aidat rikki, koivut harvat, väärät
kujassa on Jahvet Hepsulaisen,
teitten relluttajan, parisniekan; -
hänenp' ikkunoistaan tulet iltaan
hohtelee nyt tummanpunaiset,
tummanpunaiset ja himmeät.
Pirtin puolta hikihimmeät,
mutta jälleen tuolta "paremmilta
puolilta" ne loistaa vaaleammat
helkatulet näitten juhlien.

Niin, ne loistaa iltaan Jahvetin
ikkunaiset, tummat, vaaleammat.
Mutta kirkkahammin loistaa soihdut
tuolta ränstynehen kujan päästä:
soihdut, joita poiannorssit polttaa
käryttävi, tuohikäppyröitä.
tuohuksia sikopahnan puolla.
Tervaksia, tuohikäppyröitä
armahasti tuikkivia niinkuin
etelässä, kultatemppeleissä
kynttiläiset pyhäin alttareilla,
niin nuo ilosoihdut Hymenille,
jumalalle, jonka "käskyy laittaa
on juur häi'y tapa", - Massin liiton
ynnä Potentillan jumalalle
soihdut kirkkaat, sikopahnan puolla.
Ja kun yli pellon hankikatteen
oikaisin nyt kohti kirkkahia
tuohuksia, jotka siellä lekkuin
paloivat, jo pääsin Hepsulaisen
pihamaalle, talon neliskulmaan:
Täynn' on miestä piha pimeä,
Hepsun Jahvon neliskulma linna
alla tähdittyvän taivaan. Onpa
sarkatakkimiestä, hoikkaa poikaa
kädet rennot housuntaskuloissa, -
onpa sankareita ympärillä
tämän Mäkkyiskylän kuninkaan
avokouran, joll' on pöytäpiiri
runsas, veikot viisaat, vilkkusilmät.
Luhtiaittain eessä orhit hönkyy.
Joku kättä tökkää, sormenpäitä,
tuttu, kuoma, kysyy kuulumat,
omat kertoo. Niinpä siinä seistään.
Mutta pahnan puolla poiannorssit
tervaa, tuohuksia polttelee,
kirkkahampia kuin ikkunain
tulet tummat, hikihimmeät, nuo
tulet pirtin, josta kuuluu jo
rumpsun oireileva urkukuorsaus
ynnä kilkatus ting-tangelein.
VI luku: Paremmille puolille

Ja kun pirttiin mennäkseni mielin
kanssa muitten, joita kuistilla jo
tungeksii, niin porstuassa joudun
pohjaks itse ukko Jahvettiin,
pulskiin, hymyhuuleen, tuisketukkaan.
Ja tuo Mäkkyiskylän kuuluisin
pohatta ja herra, hänpä ei
porstuasta pimeästä, jonne
ovenremppanoista valo virtaa,
pirttihin mun mennä annakaan,
kun tään kuokkamiehen siellä huomaa.
Kättä tökäisee hän mulle, työntää
pehmyttä kuin villakinnasta,
sujuttaa sen kainalooni, viepi
"paremmille puolille". Jaa, niinkuin
muinen Hellaan höylit ruhtinaat
veivät riemuun runoniekat, niinpä
saattaa hän mun ovest' oikealle,
juhlasaliin näitten kestinkein,
herkkusaliin leveään ja suureen.
Siellä on vaim'elläimiä, heille
pullisilmää iskee Hepsun ukko,
sitten päätä nyökäten hän käskee
peremmäksi, tuoliin kiikkuvaiseen,
kysyy: "Noh, ei tulleet sieltä muut
Himalaisten hovista?" - Ka ei,
eipä sieltä tullehetkaan muut:
Keli huono, ei siis emäntä
vanha, - taikka nuoripa tuo vielä
on ja pystypää, - ei rospuuttaa
koluutella voinut pitkin matkoin.
Nuoren Oskarin taas koivusalko
iski lonkkaan, kun hän rustasi
kesäkiikkua jo, siksi astuu
hän kuin seipäillä ja jokaisella
askeleella irvistää. Ja kotiin
harmissaan hän jäi nyt orheineen.
Vanhempi taas vasta nainut on.
Siihen Hepsun Jahvo: "Sen nyt ties!
Miekin ennen: eipä hyppystöiltä
niiltä kylänkiertoon joudellutkaan.
Mutta - ooppas nyt kuin kotonas,
näissä huonerähjissämme. Mutta
mitäs heistä! Pitää tästä mennä,
pakko täss' on niinkuin hengenpakko
tanssia jo mennä puuhaamaan.
Kutsuvat taas: ukko, miss' on ukko?
On ne meidän ajan nuoret: ei
itse edes tanssin töminää
osaa puuhata, - vaan hengenpakko
ukon täss' on mennä puuhaamaan.
Oo sie nyt kuin kotonas, - niin kuumaa
kupin edes saat." Näin naurahtaa
Jahvetti, ja silmät välkkyy, kun hän
lapikoitsee sieltä keikkapäin
tuonne, josta soi ting-tangelit.
Siinä keinun, siinä katselen
polvellani rukkaset ja reuhka:
Kaunoinen on linna Hepsun Jahvon,
juhlasali näitten kestinkein!
Senpä suuret, tyhjät seinäpinnat
kylämaalari on pohjalainen
rappaellut harmajalla ja
maalaellut punakukkaisilla,
niinkuin omenoilla ynnä lehtein
kanssa, kukin kanssa kellertävän
lehtiparin, kuin on juuret
niittykämmekän, niin oli lehdet nuo.
Jaa, ne on nuo kukat seinien
niinkuin ois ne juuret kämmekän
tarjonnehet kämmenkuopistansa
punan paistavata omenaa,
paratiisin heelmää, tiedonpuun
marjaa, heleätä sitruunaa:
Pyhän liiton ennuskuva kai:
käsi vankka Impi Potentillan
tarjoava kultaomenaista
Nurkkakankaan Nuutukselle, ja
poikaa pulskaa, puolitoistakin
poikaa, sellaiset ne oli nuo
kuvat siellä tyhjänkaunihissa
salissa, jonk' ikkunoilla riutui
vanhatpiiat, varmaan vienoisen
Hilja Siviän, ja myrtit kuivat;
mutta lattialla katajat
tuoksui, taittamat kai Potentillan.
Ei siell' ollut monta tuttavaa,
enimmät jo pirtin puolle menneet;
oli kylänämmäin kurttunaamain
parvi: Lienas-Tiina eli Lieppo,
kolkko Laaras-Tiina eli Luara
ja tuo pitkä, laiha jotkelo
Rietas-Tiina eli Rietukka.
Oli suruisessa, hämärässä
takakammarissa hiljaa toinen
tytti, suurisilmä Siviä
liekutellen lullaa, jonka nurkat
vankasti ol' äsken raudoitettu.
Tulipa myös itse juhlain riemu!
Kruunu, ylpeys näitten kuuliaisten,
tuli kyökistä hän kuuman pannun
kantain, helmoissansa poika, joka
katsoo, tuijaa ammollansa suu,
vieraalle ei kättä annakaan.
Niin, hän tuli, pulska morsian.
VII luku: Morsian

Tuli pulska, pitkä Potentilla,
rallin hurja likka, - veikeä,
lekkusilmä Impi Potentilla,
monen virvoitus tääll' elämämme
erämaassa, isän ilo, ylpeys.
Hänpä korkealla päänsä kantaa,
päänsä, jota moninkerroin kiertää
tummahkot ja löyhät palmikot.
Tummanpunaisella leningillä
"tyköistuvalla" koristettu
on hän, pulska Impi Potentilla,
pitsit kaulassa ja hihansuissa.
Komeoina nuoret uumat kaartuu,
riemakkuutta silmät tuikkii; mutta
pitsein rakosesta kultaiset
kellon vitjat killuu, Massin lahja,
kun hän tyrkkää pannun pöydälle.
Eikä liioin kumartele niska
rento, kun hän kättä vierahalle
tokaisee nyt, kättä oikeaa
punan-vankkaa: melkein mielensä
antaa ollut ois kai vasempaa
kättä, sillä siinä paksu sormus
kiiltää, - eipäs pahoin parjanneet
Himalassa! kallis kultasormus
tuossa päällä pystyn vatsan kuin
minkä kellutuksen. Voi sun, johan
sie nyt, Potentilla parka! Mutta:
mitäs heistä! Pöydän päässä Impi
täyttävi jo kahvikupin suuren,
kahvikupin kullankirjatun
ja myös laajan, kukallisen tassin
tulinestehellä bamuusan,
käskee: "Pankaa sekaan, kastakaa."
VIII luku: Konttiämmät

Häntä katsoi ovensuusta tuolta
kylänämmäin parvi, kurttunaamain, -
mustat rotat, kiekaisijat virren
heleän, he tuijottivat tiukkaan
purruin huulin huivin-huppuloista
tuota komiata Potentillaa,
joka vuotti edessäni siinä
pannuinensa, valmihina taas
uutta kaatamaan, kun yhtä join.
Katsoivat nuo häntä, joka siinä
pulskin vatsoin komiana seisoi:
Eipäs häpiä ees herroja,
vaikk' on taas kuin nahkaleili, vehnäs-
taikina! Vai niinkös! niinkös neuvoi
äiti, opetti se Karu vainaa,
jok' ol' inhiminen, jos ei se ollut
sorja eikä turha heikale
niinkuin sie, vaan toki ihminen
muu se oli oikia, se tutki
postillaa, ja virsikirjan umpeen
veisasi, ties evankielit. Kirkkoon
körötteli tuiskusi tai satoi.
Tokko sie ees tilkan kahvia
antanet nyt köyhemmille? Vai et
Herran nuhdetta sie saanut! Kyllä
rännäsi tuo Jahvo tyttölasten
hännässä, mut eipä Karuliinan
eläessä ollut kylän poikain
vääntyminen Karun tyttöin aittaan!
Etpäs silloin pentuin kanssa, ähäh,
juossut telmämään! Et hyppimään
lepopäivät hyppiäisissä!
Ahäh! sanaa harjoittelit sie
takakammarissa lämpimässä,
kunnes ikkunasta rynkäsit
öin, kun mamma raiska uinahti,
voivottava, vakaa Karuliina.
Hyh... tuoss' on nyt. Ei se omena
kauas puusta putoa... ei siinä
mielessä, ett' oisi jyrstämistä
justiin Karussa... Mut ylpeä
oli hänkin... mikäs, antoi, juu,
mutta kyllä silloin silmistänsä
piti sille vettä tiristellä, -
jotta lähti! Eikä röijyiksensä
tavas vaate sille kelvannut,
päässä piti olla silkit, solkit.
Ja kun hullaannuppas Jahavettiin
tuohon sitten, pulskaan, pohattaan,
tyttöin häntyriin, se Karu rääpys.
Kappas niin, - kas tuota Impukkata!
Kah! Kah nyt, kun pitävi sen tuossa
kuonaella, silkit, simpsetit
näytellä! Se tokko antanee
nyt ees kahvin tilkkaa köyhemmälle?
Tokko rikas antanee? Mut mikäs,
mikäs rikkahan on rellutella,
rehvastaa kuin riikin ruhtinaat!
Vaikka napa taivahalle täyttäis,
kultakäädyt kaulahansa pannaan
niinkuin ennen mille Juosepille.
Tulee vauras Nurkkakankahan
Nuutti, vanha jo ja järkimies:
kah, tuo sormus sormehesi pistä.
Mutta mikäs: vanhallakin on
silmänpyyde, onpa on, ohoi!
Ja niin petteli tuon Nuutinkin
Vortunainen *, petti justiin tuon
pulskan Potentillan hahmossa.
Kyllä ymmärrät, sie ketkale!
Kun sie ees jo tilkan kahvia
antaisit nyt köyhä raukoille! -
Niinpä miettii päätä nyykyttäin
sekä peukaloita pyöritellen
kylänämmät, rotat oven suussa,
katsoin pitopöydän kukkuraa,
josta levis taivahainen tuoksu
vehnäisten ja kuuman kahvin, pöytää,
jonka päässä loisti punottain
eltat, hirvensarvet, paksut tortut,
lekotteli, kypsät vehnäsköntät.
(* Huomautus: "Fortuna usein meit' pettelee" on säe Virzeliuksen virsi- ja evankeliumikirjasta)
IX luku: Kahvin ylistys

Mutta pitkä, rento Potentilla
mulle kupin kultakirjan taas
täytteli, ja täytti tassinkin
tulinesteellä tuon kahvisortin,
joka tuoksuu hiukan siirapilta
ja myös ruskosokerilta, ollen
muulloin mielestäni ollut peijaus
kahvinjuojain, voimatonta, vesi-
vaaleaa kuin koko aika, jossa
elelemme. Vaan nyt tunnustaa
täytyi mun se, että tällä kertaa,
jälkeen hiihdon raisun, mainiolta
maistui se, kun Potentilla toisen
kaatoi, kehotteli hymysuin,
sekaan panemaan, ja kastamaan
tuota paistavata vehnäskönttää
kuppihini sinikukkaiseen,
jonka kyljessä jo valmihiksi
luki kultakirjaimin: "Juo kolmaas!"
Jonka minä mielelläni tein.
Ja hän keskityksen raukoillekin
kaatavi, suo ryypyn tulisen, -
siit' on mieli köyhän, murheellisen
iloinen, ja ylpeinä he juo
kupit, jotka kaatoi tiukka tyttö
Impi Potentilla heille. Kiitos
kaunis kahvistas! Ah, aivan kuin
nektari, tai juoma jumalten,
punssi, lämmitti sun kahvis rintaa
hiihdon raisun jälkeen hohkavaa.
Armosta tään vaalakan bamuusan,
tämän uuden, kymmenennen muusan,
ylistyksen veisaan, Potentilla,
sulle! Kiitos kaunis, morsiolle!
Elköön kiitos jääkö kupin alle,
niinkuin kynttiläinen vakan alle!
Kymmeneksen lisää lypsäkööt
lehmäs nyt, kun kotiin uuteen astut,
pienen Nuutin laajaks emännäksi,
lehmäs leviät kuin tynnyrit,
utareiltansa kuin ruustinnat,
kaksin lammaskatras karttukoon,
pellavasi, sinikukka, pitkät,
sitkehimmät kuidut tehköön sulle!
Ja se Kanuutti, se, viisas mies,
olkoon kaunoiselleen altis, hellä,
syöttäköön sua voilla, vehnäisellä,
pankoon voita päälle silavanki,
niinpä yhä paisut, pulskenet,
kullankukka, aulis Potentilla.
Elköön olko vaimo hälle vanki,
vapautesi runsas olkoon sulla
tanssiin, talkoihin ja leikkiin, sillä
nuori olet vielä, huvitusta
halaavainen, isin Potentilla.
Muistakoon, mink' armon annoit halle:
puolet kartanoa Hepsun vanhaa,
ynnä perijäksi poian, vielä
toisenkin suot pikku vanhukselle.
Niin hän olkoon, jotta ilomiellä
voisit antaa hälle vielä monta
sellaista kuin tuo, ken takanas
irvistää, ja toinen yhtä sorja
syntyvä kai kesän kukkakuulla.
Monta poikaa, miestä leikin, työn,
jotta kerran kolmen kyläkunnan
vaarit kilvan, nauravalla suulla
vaikka omikseen ne kerskahtais,
poikusia viisaan, hellän Massin,
Laiska-Jussi heidän mainettansa
kuljettavi aina Aunukseen
yli merten, maan. Niin edukseen
sulle nöyrä olkoon "hovin" Nuutus,
että suku kasvais, kukoistais.

Niinpä lauloin, hiljaa hyreksin
nahkassani vaan. "Suurkiitosta,
paljon kiitosta", mie ääneen virkoin.
"Mutta missäs nyt on sulhasmies?
Kättä löisin, kasvot katseleisin."

Siihen vastaa pulska Potentilla,
hekahtaa, ja silmää, heitto, iskee:
"Missä lienee... missä nuhjustellee
nurkissa, kun kerran nimeltäänkin
Nurkka-Nuutus on. Ei tanssin touhuun
kykene, kun kuuluu olevan
paise, missä lienee... saattaa olla
vaikka puolla hintterpommerin."
Niin hän matkivi ja silmää iskee.

Vaan nyt pirtin puolla rumahti
kuin ois hierottu jo tanssiin päin,
kielet turahti ja lirahteli,
ja tuo Hilja takakammarissa
viritteli lillun-lullin virren,
töykkäs vakunsa niin laukkaamaan,
että kurkistivat ämmät aivan
oven rakosesta: kuinka tuo
tuudittavi Hilja houna, joka
osas kyllä olla ylpiää,
ei kuin piti pappi saada Hiljan,
kolpontyöri; mutta niin käy raiskan,
joka kuuseen kurkottavi, se...!

Mut mie läksin jäljestä tuon Impi
Potentillan, keikkakaulan löllin,
pirttiin, josta soi ting-tangelit.
X luku: Tuvan puolle

Kautta porstuan, sen pilkkoisen
pimeän, jok' on kuin kiilattu
täynnä kansaa, pirttiin: sieltäkös
vastahan nyt löyly kuuma hyökkäs,
suuren kiukaan helle, hiidenmoinen
hönkä, paljon rahvaan hengitys.
Pirtti matala ja pitkä laumaa
täpötäynn' on, uksi huuruaa.
Niinkuin kahvipavut rännälissä
toisiansa hieroo, paahtuin hörrää,
niin nyt tästä Hepsun Jahvukankin
ohrarännälistä savu sankka
nousee, huuru, letkupiippuin tupru
sinisakeana kohti ortta,
kiiltävätä, mustaa orsihirttä,
joka narisee jo hiljakseen.
Miest' on niinkuin patsaat lyöty maan
uumeniin: ei liikkua he mahda
liioin, toisillensa tietä antaa.
Nousee haiku punanahkaisten
rantasalmelaisten koprakoppain,
katku tuprahtavi paperossein,
sikarien eli sikaartein ja
papertossein. No, on totta täällä
elämämme joskus pelkkä sauhu, -
pölly mahorkankin rintaa kaivaa,
karmii selkää, nielun mullistaa;
mutta heinält' tuoksuu vinteriska,
jota tuskass' usein tupakan
saatu tuoll' on kyläpajalla
luona seppä Kuvajan, ken tietää,
että ihmislapsella on sielu,
mutta kaloilla ja sammakoilla
elo vainen ilmarakossansa.
Tuprus siellä miesten piipuissa
kirpeästi ryssänkasakka
öljyaulis, piipun tukkivainen,
kärventäjä varren pulskimmankin
turmiolle, tuhrustaja kyntten,
kun taas mura Turun kasakaisen
hyvin palaa ja on kuivakampaa;
kyti siellä Valkki-kauppiaan
Matti-paperossit itse, liioin
imemättä ukon hampaatonten
leukain; tilaukset ja rettingit, nuo
uljaat ratapölkyt propsijätkäin
suussa; mutta Maljasella taas
sormitöpyköissään on armiro
oiva. Kurkkuun käyvin oli henki
mustain sikaartien, fenniain,
joita vakaat isännäiset nyhti.
Ah, tää elo, sauhun sankeus!
Vaivoin erotti ees kansan hahmot
tästä savumaisemasta, jossa
usva leijui, kuumotti kuin puut
sankaritten reuhkalliset päät.
Mutta pirtin perimmästä kaukaa
helotteli himmeästi pirtin
punapöydän yltä lierilamppu
valkokupuinen, kuin tulivuoren
tuprukeila, lekuttava lamppu.
Tai se teräviä säteitänsä
loi kuin mikä toivonristi meille
pimeydessä harhaaville, halki
tupakkaisen sauhun synkän alhon
tuonne pyrkiville valoon ja
vapautehen, taivaan iloon, tanssiin
keskilattialle Hepsun pirtin.
Jaa, kuin kullanhimmertävät kiekot
etelässä kultatemppeleissä
kiertää pyhimysten kaljupäitä,
niin nyt täällä sauhut tupakkain
kierti vantehina reuhkapäitä.
Mutta täähän elo vast' on sauhu!
Surun sauhu vaan! Vai miten, poiat,
norssit, jotka nokipankolla
lyötte karstaiseen jo kattilaan
tahtia ja pataa heilutatte,
naurelette uottain tanssahdusta?
Tai te piiat pienet karsinassa,
terveet, sievät piiat pyhäiset,
punnan-pallerot ja kirkassilmät,
Lainat, Vienot, Maikot, neitsyt Marjat?
Teillepä jo alkaa kaikuella
juhlakas ja tunteellinen hymni
helasirmakasta suutarin
kalvaan poian: mollin lirutukset,
haali-ali-lee, ja killittävä
virsi korkeimmassa kuorossa,
teille kilkuttaa ting-tangelit.
Mutta - mitäs minun pitikään?
Niin, en sulhasmiestä siellä nähnyt.
XI luku: Naiskarsina

Näinpä karsinassa tyttäret,
kaunihit kuin kukat, mäillä marjat!
Viivit, Maikot näin, ja Lainat näin;
näin Violat, Vienot, joista mieleen
johtuu aina vieno kesäkuu,
jonka kohdalla on annakassa
nämä nimet armaat. Näinpä näitten
tanssiaisten rossirintaiset,
hellät kaunottaret. On nyt heillä
yllään loistohameet, vihtoriinit
punasinisiltä läikkyvät
Punaiset on heillä leningit,
körttiröijyt mustat kuten yö.
Niinkuin heinäkuussa mäenrinta
alla tumman kallion, niin loistaa
sinistä myös nokikarsina
värikkyyttä naisten istuvain
sylityksin, päälletysten sänkyin
reunoilla ja päissä, penkeillä,
punottain kuin mättähällä puolat,
niinkuin sievät aurankukkaiset.
Mutta tyttösrivin takapuolta
uhkaavat kuin vanhan traakin kita
kylänämmät, sinne kiivenneet
kurkkimahan, korvaan kuiskimaan,
Lienas-Tiina eli Liepukka,
Laaras-Tiina elikkä se Laura,
ja tuo hölösuinen Rietas-Tiina
päätä surullista nyökytellen,
riemuin soidessa ting-tangelein.
XII luku: Puhemies

Näinpä sitten tuttavia. Siellä
vilisti ja touhus puhemies,
vanha Lappeenrannan rakuuna,
nuorekas ja käyvä kättä heittäin,
pystypäinen, - silmät litteät
kiiluu vaurastumistoivehia:
kas, hän ostaa taloja, ne kuntoon
rakentaa ja voitolla taas myö,
ahväärillä, Nurkkakankaan Nuutin
naurusuu opetuslapsi, Perttu.
Vaskirengas korvass' oikeassa
suojaa häntä kihdeiltä ja muilta
salasiukkuuksilta, joit' ei muut
poies saa kuin kuhnealtahassa
huljaamalla peräpankkujansa.
Ah, tää nuori, reipas ajutantti
Nurkka-Nuhjuksen, tuo ajotantti,
joka ajoi Nuutin naimisiin!
Kuinka pontevasti jalka marssii
kiiltokärkisessä saappahassa!
Ponnahtaa kuin teräsjousi! Kuinka
ketterästi urho kumartaa,
selkä sujumaton niinkuin suden,
itsens' esitellen: Porhoinen;
kantaraudat kirkkahasti silloin
helskähtää. Jos oisin maisteri,
jupisteeri, - oisin kuningas,
niin mie valmis oisin antamaan
tälle hienon käytöskuosin vuoksi
kultamitalit ja kenkiin kulta-
kannushyrrät, timanttisen nuuska-
toosan housuntaskuunsa, niin on
jalo nähdä rehti toimen Perttu,
Massin naima-ajutantti, tuo
tuttu moitteeton ja pelvoton!
XIII luku: Muita tuttuja

Kah, no onhan Tasavainenkin
täällä, pitkä, köykkyselkä, jonka
leuat, kuten tietty, niintä kasvaa,
niintä karheaa tai karjun harjaa, -
hyvin järjestetyn kartanon
isäntä, mies kansallinen vallan.
Terve, Maamiesseuran esimies.
Mies ja sankari! Sie, joka kynnät
kynälläs kuin auralla - ja maasi
toivot marjan-kasvavaksi, jos ei
itaraksi, kohtuusmäärällä
säästäväksi, kansalliseks vallan,
ettei kupernyörin venskaavan,
kultakaulan eessä tarvis oisi
kumarrella. Silti keisarille
annettakoon, mik' on keisarin.
Kädenkoppuraa hän mulle lyö nyt
naurusuulla, siansilmän-kiilu,
kuulumiset saa ja omat kertoo,
konsa siihen käy myös Maljanen,
jonka nokka tungoksesta paistoi
niinkuin kevätkesän mansikka, -
silmät loisti lemmikkien lailla
tuolta naisten karsinasta, Ienon,
tyttölasten pienen hauskuttajan.
Luo hän käy ja kännää tossajaa.

Oli, olipas siell' ystävää
Hepsus-Jahvon riemun kuhinoissa! -
Mutta, mitäs piti? Niin, en
sulhasmiestä siellä vielä nähnytkään.
XIV luku: Kyläkauppias ja "mamma"

Niin, se Tevanjoen kauppias,
äijä kelmeä ja littuposki,
joka vielä kerran nuoristuin
tahtoo elon maljat ryyppäellä;
eipä hätää tässä! kaiken ikää
koottu on ja saatu mammonaa! -
tuollapa hän seisoo mataminsa
lihavahkon kanssa karsinassa,
uskollisen, hurskaan "mammansa",
kirkkoon-kekottajan, samall'aikaa
köyhillekin hellän, antavaisen,
leikkisän kuin vikeltävä porsas.
Pienet kiilusilmät haaleat
sievästi ne on nyt maahan luodut, -
sillä tuossa vieressänsä, hyi,
mikä ruoja naiseks istunee,
hyi ja aijai! ihan naurattaa
mammaa; siitä istujasta kerron
vasta. Niin hän seisoo kauppiaansa
vieressä, tuon Akselinsa, jonka
rintapieltä sillinsuomut jotkut
tähdittävi, hopein prenikoitsee,
Tevanjoen komesrootin, Falkin.
Seisoo, juhmukulma, katselee
alas rakosesta silmäripsein
valkeain kuin sian silmäripset,
törösuinen mamma, mutta tuimat
kulmat: niiss' ei ole karvoja;
lepää mamman sormet vatsan päällä,
sormein päällä rinnat hyllyilee
virtten heliöitten veisurilla.
Mutta: - virtin perällä on parhaat!
XV luku: Soittajat

Siell' on, nurkkaan syöstyn pöydän päällä
penkillänsä istuin, näitten juhlain
musikantit, jalo kaksikko.
Poika nuori siellä, korska, kalvas,
verkkaan suuren sirmakkansa kiskoo
syltä täyttäväksi polvillaan, hän
taiten koettaa rekistereitä
päästäin enteelliset lirutukset
vuoroin molli-, vuoroin duuriäänin,
muistuttelee vissiydeksi mieleen
polkat, valssit kolmirivisellään.
Mutta tupakkaa hän, aika mies,
rintahansa litteähän kiskoo,
silmät mullin mallin, kiskoo rintaan
kirpeää ja mustaa sikaartia,
rykii, käkistäikse, suutarin
poika, - sielussansa oikeat
luojan lahjat: ensi kuulemalta
muistaa, soittaa joka sävelen;
kultakanteloisten lienee nytkin
sauhuissa hän helisevän kuullut,
sillä viime pääsiäisnä täällä
naukkiessaan sukulaisissansa
Savonlinnan nuori maister herra
piti Bakkhos-puheen poikaselle:
lupas toimitella hänet pois
kauas kimmaltavaan kaupunkiin
orkesterin lavoilt' ylvähiltä
soittamaan: "Pois toimet rauhasat" -
Mutta tuoss' on toinen soittomies
lapsen vieressä ja keinuvaisen
lierilampun. Hän on itse valmis
mestari, mies hyvä vioolin.
Mies ja niekka, jonk' ei harjoitella
enää tarvis, eikä näppäellä
kieltä, joka häntä tottelee
kuin mik' orja! Hellä orjatar!
Juoksee soittonsa kuin puronen
virtaa niinkuin luoja leikitellen
uomaansa sen tahtoo. Eikä myös
soittaessa tahtia tään kurkun
örritellä tarvis ollut. Jouten
istui pulskin reisin, pystypäin.
Hedelmän hän ajallansa antaa.
Viulu haalakka se kohdallaan
hyllyllä on, pieless' ikkunan
tumman, josta lampun hikikuva
heijastuu ja kiiltää, kiikkuvi.
Mont' on markkaa tämä taitosormi
tuonut kotihinsa vaimolleen,
joka kaulaan kapsahtavi, kun
pulskansa hän kotiin muilta saa;
monet palat se mies soitellut
koiralleen on, joka itsekin
tienaa: tuossa istuvi se nytkin
pöydällä ja piippu pieless' suun
nauraa isäntänsä käskystä
näitten kevätjuhlain riemua.
Sep' on pari! - Urhon sileät
posket punaa paistaa, onpa on
voimakkaat ja pöhöt poskijänteet,
silmät avoimet, ja alahuulen
vahvan hymy leijuu voitokkaasti.
Kaariviikset, - missä nähnytkään
olen tuon? Kah, Mulli ilmeinen
on Carolus X:s Gustavus,
Beltin urho, josta piennä luin
kuvalehdistä, historiasta. -
Mutta: sulhasmiest' en siellä nähnyt.
XVI luku: Eeliel & Kumpp.

Enpä Kanuutusta, Massista,
jok' ol' ennen pelkkä renkimies,
uuras, nöyrä, pieni koiranpoika:
siks nyt onkin hyvänlaisen
Nurkkakankaan isäntä, mut kitutarkka,
jost' on mainittu myös nimin toisin:
Nurkkakankaan Massinen tai Nuutus,
Massis-Nuutti, Nurkkahovin Massi,
Nurkan-Nuutti, Nurkka-Massinen,
Massin-Nuhjus tahi Nurkan-Nahjus,
mutta enintään vaan Nurkka-Massi.
Ennen huutolaisna akkain röijy
yllä luuhotti, öin yksikseen
ovensuussa isävainajaansa
uikaili, kun kuorsas tupa muu.
Työssä loi, pui jutkisti kuin mies,
tanssiahoille ei paljon mennyt.
Kunnes Paunolan hän "herralle",
rehevälle rasvatynnörille
pääsi rengiksi, puutarhuriksi.
Siellä viimein sitten akkalaan
sanoi kaipaavansa... oisi jo
katsottu yks ruuninahkainen,
ne on työssä sitkehiä... mutta...
Silloin Paunolainen, reilu mies,
ei kuin sanoo hälle jotta: "Nai!
Minä annan sulle..."

Mutta kappas,
tuossa on nuo kaksi metsäjätkää,
toinen tuttu hyvänpäivän verran,
tuossa tuo, - tuo lyhyt tallukka
härkänaama, joll' on poskipäät
paistavat kuin veriappelsiini,
hän on tuhman harras Eeliel,
kellinimensä on Persikka.
Kas, tuo on nyt Eeli Persikka!
Jäyhä on kuin paras lahtari,
syvällä on silmät päässä. Senpä
paksut aivut joskus keksii jonkin
paksunlaisen, laiskan komman. Hän
näyttelee nyt villapaitaansa
ryönistä ja kehuu, ett' on hällä
tuossa nisunsyöneen vatsan päällä
"kuplee-perät", mutta lyhyissä
jalanhaarukoissa hällä on
uudet "postinnahka-patiikat".
Häll' on täällä myöskin kaveri,
hartaall', aatteekkaalla Eelillämme,
tuolla tuo: tuo pitkä tukkijätkä,
kas tuo, joka toikkii niinkuin kurki,
harmaatakkinen ja laiha mies.
kasvoillaan on liian viinan kalpeus
ynnä muunkin, tuntehien suurten.
Tuonpa ohukaista rintaa peittää
paita Turkin-punan värjäelty,
hurmeenpunaiseksi, joten hän
on kuin mikä punatulkku, tai
intiaani, paitapanssarissaan, -
mikä lieneekään hän, - Hurmerinta;
kun taas pöllönaaman Persikan
rintaa peittää paita vihreä.
Nep' on kilvet näitten ritarein:
vihreys aatetuoreuden ja voiman,
syvä puna intohimoin suurten.
Näin he siinä rintavaakunoineen
valmiit on. Ja jos ei sulhasmiestä
ollutkaan, niin onhan - Palvan Killi.
XVII luku: Palvan Killi

Hehee, mikäs se on tuolla tuo
ryökkinä, - jos ei se ole vaan
Palvan Killikka, se sama, se,
joka ennen laitaa kanavan
käveli ja keikutteli, osti
kaupungista sukat punaiset,
joilla vasta maister herran... heh,
eikös, poiat, tuolla karsinassa
pankkopenkill' istu Killi, kuuman
pätsin kupehella! Sill' on uusi,
valkea ja ohut röijy, jonka
läpi seljän kaari kuultaa, muu
laajakuoppaisena niinkuin laikkuu
rasvalammit tamman lautasilla!
Eikös ollutkin, se pullukka?
Tunteehan tuon ötkälönnistäkin!
Ja nyt pitää kaulaa keikistää!
Avokaulaa, ötkälönnillä
voideltua, leveä ja vankkaa!
Pitää levehiä poskipäitä
käännellä nyt, kuikistella suulla
hymyvällä. Ja ne napit, ka, ka,
kullankiiltelevät napit, no, -
niidenkös nyt pitää välkkää, paistaa!
No, kyll' on nyt siinä pälymistä!
Kuinka katsoo hymysuinen tuo,
laajaposkinen kuin Monna Liisa.
Mitä katse riemuitsee, ja mitä,
rinta Palvan Killin huokailee?
Enpä arvaa! Helmat tärkätyt ja
rimsukkaat vaan suhkaa: susu-suu,
kun hän maltitonna jalkojaan jo
nostelee ja näyttää nappikenkää
korkeaa ja kiiltävää. Ja sukkaa
uutta, punaista, kun miesten joukkoon
hymynriutuvat hän silmät luo,
tähystääpi aivan arvostellen
isäntiä, poikamiehiä,
kääntää pientä nuppupäätä, pätsin
heltehessä nostaa tikkunokkaa,
kuuden kylän poikain pullukka,
nopsa, lyhyt, vetryt lullukka.
No sen juutas, joka paikkaan sekin
ennättää, - jo ohikäypää tarttuu
takinhalkoon, onkii, nykäisee,
naurelee kuin mikä kampela,
kysyy kuulumat ja omat kertoo,
silmää iskien hän vetää luo ja
mukavia asioita suhkaa,
lyhyt, paksu Killi-tyllerö,
kiertelevä lemmenlyllerö.
XVIII luku: Vanhankansan ristipolkka

Mutta silloin alkaa tanssi juuri!
Pitkä, kaariviiksi viulumies
tempaa viulun, leuan alle vie, -
merkin silmää räpsyttäin ja sormen
koukulla kun antoi Hepsun Jahvet,
hapset harmaat nuorra liehuen.
Nyt on aika, - ämmät karsinassa,
olkaa valmiit! Alkaa hurnotus!
Näitten juhlain hiidenvillitys!
Kun nyt Kusti, roima viulumies,
tappiin koskematta päästelee
vanhan, laulavaisen ristipolkan.
Tieltä pois! Pois sassiin, väistäkää
saapaskompsut, ruojut, lapatossut.
Ensin vanhankansan kuosihin
polkka apelle ja sulhaselle,
puhemiehelle ja morsiolle.
Smirnaa! Pois muut, niinkuin rintamaan!
Niinkuin tammilaudan ympärille,
sillä jo soi polkka Kustaan, Mullin,
kun hän laskee mehullisin suin,
altto laulaa, koppa remuaa!
Joutukaa siis tanssiin, appivaari,
Jahvet paksupolvi, leikkopää,
sekä sulhanen, - miss' on nyt hän?
Marssi tänne, koiki Nurkka-Massi.
Riennä, riennä myös sä puhemies,
leimaus, Lappeenrannan rakuuna,
Impi Potentillaa vastahan!
Muut jo joutuivat, mut ylkä ei,
kaino Nurkkakankareen Kanuutti!
Yhäkö mies nurkat nuhjustaapi?
Ken nyt eestään tanssiin valitaan,
tähän jaloon ristipolkkaan? "Antaa
olla miss' on, Nuutus Massisen,
olkoon missä lienee, lauhka mies",
hommaa Hepsun Jahvo, pulska mies.
"Mut sie, Tasavainen, neljänneksi
tuleppas! Vai eikö passaa? Sie
osaat, peto, peijakas, tään polkan."
Tulee, tulla köykkii Tasavainen,
näyttämölle, keskipermannolle
vierusmieheksi sen Porhosen,
vastapäätä paksun ukko Jahvon,
vastapäätä Jahvukaisen, niinkuin
itse rempsee sulhasmies hän ois.
Hän tään vanhan polkan taitaakin
yhtä hyvin kuin tuo rellun Jahvo,
paremmin kuin nuori puhemies
ynnä morsian, ken vasta eilen
isän iloksi sen hölkkäs, oppi.
Osaapi tuo pitkä Tasavainen,
köykkyselkä, kotkankourukopra,
jonka leuat, kuten tietty, niintä
tunkevat tai metsäkarjun niskaharjaa
suoraa, jäykkää, ruostehista,
jäkkäisevää, kansallista vallan.
Nyt on ruutu tehty! Viulu vonkuu.
Kieppuu puhemies, ja reippahasti,
ohut kengänkärki välkähtää, -
marssii paraatissa, peräytyy,
eespäin ryntää, sitten käännähtää,
ukko Jahvukalle vikureeraa,
rynnistää taas Potentillaa vastaan,
pystyvatsaa, tuota valtavaa,
niinkuin taistelossa loistoratsu,
kenttäsignaalit kun sadat soi.
Intoon nousee ukko Jahvetti,
tanssii aivan posket punoittain,
nuoruutensa polkkaa köpsöttää,
polkatessa huulet höpsöttää
mitä höpsötellee lerpallansa,
ikenet ne paistaa hauskasti.
Tanssii, että niskatukka lekkuu,
hyppii, lekkuu. Kelluin kaartaa hän,
konsa Hepsun Jahvon poskipäihin
luopi veri kukkaset, ja silmäin
ympärillä hiki runsas vierii,
karpaloipi ukon kallolla,
lapatossun kaljupallolla.
Tiitun, tiitun! Impi Potentilla
hytkyy Aapelimme vieressä,
komialla vatsan-leilillänsä
harppaellen mahtavasti, kellon
kultaketjut heiluu, killittää. -
Mutta juhlakkain on Tasavainen,
urho kansallisen puolueen,
suomalainen: mene, kiistä, ettei
se mies vallan suomalainen ois!
Suomalainen on kuin onkin mies,
joka hölkätessä innostuu
kiittämähän kuosit vanhain tanssein,
mut ei uusia hän suosikaan.
"Hm - höm - ne, ne nykyajan tanssit",
puhkaa ukki ohi lönköttäin ja
sipoin tanssiessaan niinipartaa,
ja se otsa vakaa kurtistuu, -
"höm... ne uudet tanssit, joita nuori
polvi lapsellinen vetkuttaa,
venterkat - hm... tuota, ranseessit,
masorkat ja kaikki sottissit,
ne on... tuota: tyhjää köhnötystä,
kopran tutinaa, kas, tällä viisiin,
on hm... köhnötystä, kihnutusta, -
kinkun hinkutusta, hieromista!
Hm... ne, tuota - hyvin lapsellista!
Ja ne sitäpaitsi", puuskaa ukki,
jonka pienet silmät myrkyllistä
ivaa kiiluvat, "ne tuot', on vallan
aatteetonta, epäsiveetöntä.
Mutta tämä vanha ristipolkka,
jota semmoista me tanssattiin,
kuin myös vanhat, oikeat katrillit
hienohelmat, hienohelmat! polkat
Hampurin, se nätti Martin-Vappu,
jonka värssyt kyll' on riehkatut,
ja se vanha 'laula, laula kukko'!
nehän ne on vasta kansallista,
ei oo hinkun-kinkun kihnutusta.
Tätä tanssii vaikka aamunkoittoon!"
Niinpä roikaisee hän, innostuu,
haastaa hartahasti, silmät kiiltäin
rallattavi, sipoo niinipartaa
saapastellen eessä nuorten joukon.
XIX luku: Lystin-lesken valssi

Mutta ympärillä nuorten joukko
tätä tanssia ei tunnekaan:
Suurin silmin katsoo, auki suu
aivan se kuin lehmä uuteen tuohi-
konttiin, sika tuulimyllyhyn,
silmät pöllällään, suu ammollaan:
miten ne nyt muka, körrit, siinä
juhlallisna hieroo, hölköttää.
Toista tanssin laatua se kaipaa.
Sill' on uusi veri suonissaan,
kiivas, raisu, rennonrauhaton, -
"sydän verrattava rautahan".
Suonissansa sillä leijaa, soi
vento, kuuma lystin-lesken valssi.
Toista tahtia se kaipaa, saa. -
Niin: ne päivät vanhankansan on
menneet, rientäneet pois rekosillaan,
reessä kirjoröijyt, karhuntaljat, -
purilaita kiskoin raapustelleet
pitkin kankaita ja soita, maita, -
tulleet uudet, kelvottomat vallan.
Silloin vasta riemu riemult' tuntuu,
kun tää vanha ristipolkka loppuu,
ja kun taulunaama Tasavainen
innostuksestansa hämillään ja
silmät naljallansa asettuu
syrjään, huokaisee; vaan luokseen könnii
hikikarpaloitaan pyyhkien,
silmät hikilamparosta kiiltäin,
huuli lerpallansa Jahvukka,
iskee silmää: "Eikös lähdetä
'kiesseihin'? Tuo hölkkä iskipäs
emävarin niskaan! Eikö passaa
sulle, Tasavainen, tule pois!"
Silloin vasta, kun tuo Potentilla
helluttelee sinne paremmille
puolille kai pöytätouhuihin, -
silloin vasta riemu riemult' alkaa
tuntua: kun oikein Kustaa Mulli
päästää kirkkaan lystin-lesken valssin.
Poika avuksi käy mestarille:
painaa polviurkuin välkkääväin
palkeet yhtehen ja helinöiden,
lirutuksin soittaa remakoivan,
kiivaan lesken-valssin, - soittelee
paasseilla ja pim-pim-kelloilla
poika korska, laiha, hinterä,
kutistunut tilkkein iskennässä,
haistellessa nahkapyttyjä,
ynnä sikaartista kalvas vielä,
soittaa keinupäin ja umpiluomin,
vetää aivan valkein rystyin hän
leijuvan ja laulelevan valssin.
Silloin nuorten rinnat heltyy. Nousee
norssit pallipäät, ja sankarit
lallattaa jo: haali-lali-leijaa!
kun nuo vaskikielet, viooli
viuhaa, kaihovalssin remakoi.
Hm... ja tuota... mitä Aapelimme
auttaa suuta lupsutella, otsaa
kurtistella vallan kansallista:
"Että tuo se nyt on... tuota... rutku...
hm... tuo peli... harmonikka... nahkaa,
messinkiä: se nyt Väinämöisen
kannel, soitto Suomellemme suotu!"
Iäks vaienneet on kanteleet
kovaoppiset ja heikkoäänet, -
pillit, tuohitorvet, lehmänsarvet.
Purilain ne hyvät ajat pois
ajoivat, suoportaat rämpivät.
Isänniks on ajat uudet tulleet
valtateitä, kiessirattahillaan,
seviootissa ja kaloskat
päällä lapikkaankin jaloissa,
välkähtävät "piki-kaukalot" -
kainalossa Saksan paljeharput,
messinkisten kielten satakielet.
Kun ne kielet remakoi ja soi,
silloin herkkiin sydänkieliin koskee:
Valssailee nyt kylää kymmenkunta!
Miehet jäykkinä kuin sankarit,
astuen kuin aatran kurjess', aivan
jylhän jäykkinä kuin sankarit.
Poiannorssit, pallopäät, he polvet
tutatellen, harjaskauniit poiat,
hellävaroin vievät likkoja:
Nuopa punasuin ja silmin tiukoin
käy kuin nimismiestä passatessa,
totisina, aatetuimin silmin.
Näin on ensin valssi juhlallista,
vaikka alla into ouruaa.
Että ihan alkaa kismitellä,
maksaa kaivella ja piruuttaa
propsijätkää, Eeli Persikkaa,
härkänaama miestä, neuvokasta.
Hänpä tohtii toimen vakavan ja
juhlallisen leikiks aivan lyödä;
niin, tuo ylhäotsa Eeliel
ja tuo kaverinsa Risto,
Turkinpunarinnuksinen ulaani,
jonka housut tiukat toisin tuntuu
kuin nuo ahtaan takin rintamukset,
jotk' on kastehessa Palvan Killin
äsken ruiskuttaman ötkälönnin, -
hepä "pölkkypariin" kavahtaa:
Tanssii kaksintanssin riettahasti,
sääriänsä levittäin kuin lehmät
pilkaksi tään kylän piikojen,
pallukkain, ja Mäkkyiskylän poikain.
Tälle muitten kyläin poikaset
irvistää, nuo arvon kirkassilmät,
näille Mäkkyiskylän reuhkapäille,
huivikauloille ja letkusuille.
Mitäh? irvistääkös perkeleet?
Ahas, jopa ymmärrän, - ohoo!
Annapas, kun ensin veri tässä
varistuu, niin sitten tiedätte,
tiedätte, sie viisas herra Eeli,
ja sie keltakuono Hurmerinta,
kuinka Mäkkyiskylä jytkyttää!
Kun tää valssi vähän aikaa vaan
leijuvi ja laulelee ja soi
"niinkuin pappilassa, vällyin alla
hohtehessa amppelin punaisen"...
Hemestinsä sai jo kaikki muut,
mutta Palvan Killi yksin jäi!

Harmissaan siks istuu Palvan Killi,
suree tuolla pätsin vieressä,
pankkopenkillänsä hikoilee!
Elä huoli surra, Killisein!
Elä murjota ja närkästyinkin
katso poikiasi, elä huokaa
kirvelevin sydämin ja tuijaa
rakastuneen punanenän päältä
silmilläs! El' itke, neitosein!
Mitäs noista, jotka ähitellen
sua kiusottaa, kun yksin jäit,
orpo, tanssiin sua viety ei.
Mitäs kylänämmän-rietukoista,
koukkuselistä ja homesuista,
mustista kuin vanhan traakin kita,
jotka sinusta nyt supajaa!
Malta luontosi. Oi, katso, jo
sinuun silmän salaisesti luo
moni sankari. Ja luopi mälli-
poski kauppamies, mies hampaaton,
kaljupäinen Tevan herra Falk.
Kärsi! kyllä kunniasi kukkuu!
XX luku: Pientä pirinää kyökissä. Massi.

Mutta siihen lystinpito tuolla
savupyörtehissä keskeytyi, -
sekä nautintomme lämpimässä,
harpun sävelissä leijuvissa
toistaiseksi. Sillä uksen luota,
puhki ovijoukon sankan puski
luokseni nyt reilu puhemies,
sankari ja mies, ken ymmärtää,
husaari vain sapelia vailla,
hukaria pyörin juoksevaa ja
henkikaartin karhunnahkahiippaa.
Tuli hän, tuo Nuutin ajotantti,
perälle ja mulle suhkas tiedon,
joka heti pystyhyn mun nakkas,
sanan oivan, sanan kiireisen.
Sitten viisas mies se mua johti
puhki ovensuisten saarroslaumain,
jotka silmillemme ampui sauhun
letkupiipuista ja sikaarteista,
myrkyllisen, kuulattoman sauhun,
käryt vinteriskan, palturin, -
ovensuun nuo reuhkapäät falangit,
Savon jääkäreitten puolipyörö.
Vaan kun rynnisti tuo rakuuna,
aukes tie, ja riemunairut ensin
vei mun porstupahan synkkään aivan,
jonne huhtikuiset tähdet välkkyi,
mutta sielta karstakyökkiin vei,
jossa tuskin yökön silmä muuta
nähnyt ois kuin liekki-katkuvat
pankon kekäleet, tai tuntenut
muuta kuin vaan tuoksun suloisen:
läski näet uunissa jo tiris.
Mutta pankon kekälistöllä
erotti myös kolmijalan mustan,
klassillisen istuimen, joll' istui
paksu, karstamusta kahvipannu,
nähdä aivan salamyhkä. Niinkuin
ennen muinoin Delphoin temppelissä
ennusneito, ylväs Pythia
kolmijalallaan, ja huuru nousi
suusta jumalaisen onkalon,
niin nyt täällä Hepsun hellassa
istui musta, suuri kahvipannu
tuolissaan, - kuin talviskuilla pienet
paitaressut pirtin ovensuussa
istuksivat soppituolissaan.
Ja mit' ennusti tää Delphoin impi?
Konsa silmä tottui hämäryyteen,
tai tuo lieden hiiluva ja heikko
puna koko kyökkiin levisi,
eroitti jo siellä synkeydessä
ihmishahmot, Maljasen, tuon Hepsun
Jahvon uskotun ja kynkkäveikon,
rakuunan ja itse Jahvukankin:
Hän nyt kumarassa, laajoin selin,
murmatteli nurkkaan jollekulle, -
kah: se oli sulhasmies Kanuutti.

Jokos viimein, jopas viimein löytyi
nurkannuhjustaja kaiken illan,
aivan niin, se itse Nurkka-Massi.
Vai se täällä istui, täälläkös
piileksi, - ja mitäs piili täällä?
Ei oo pirtinpuolle tuikannut
nokkaansa se vakaa, vanha mies
näissä hyvän-lykyn juhlissansa.
Täällä pysyi kyökin nurkassa;
hävennytkö lienee, nöyrä ylkä,
että vaikka kaikki ihmiset,
räähkät, nauraisi ja hirnakoisi
hänen, viisaan, naimakaupalleen
kanssa nuoren, moisen Potentiian,
kyläkuntain kuulun, toisen noista
kaunoisista Hepsulan, joss' olleet
likat sovinnoll' on reissupoikain
kanssa, käyneet piispat, papit, hui-juu!
Niinkö tuumisi tää Massi? Eipäs;
mitäs valehista hurnakkain!
Toiset tässä asiass' on jengat,
viisas viimeiseksi naureksii
hikittävi, pienet silmät kiiluin:
kun hän parhaan osan, onnen kaapas,
hälle hempeän tuon Potentiian,
joskin saanee taskuunsa myös tengat.
Mut ei silti, vanha älymies,
villiinny näiss' ilojuhlissansa,
yhäti hän painaa päälle vaan.
Vastannut on päätä raaputtain:
"Vaikk' on meiltä tanssin ajat rempseet
menneet jo, niin miksei rempsutella
voisi vaikka", - mutta milloinka
on tuo Nuutti juuri tanssinut? -
"Mikäs estäis! Mutta moinen kohtaus
tässä sattui, että paha paise
tuonne kasvoi, minne lieneekään
pullistunut, - saattaa olla vaikka
tuolla puolla hintterpommerin:
siihen kiusaukseen löyhkät muut
puukkisivat tanssissa, ne hupsut,
hassakat." Siks' ei hän tanssi, Nuutti.
Niin hän sanoo, mutta itsekseen
nauraa mahassaan, se pieni Nuutti,
lyhytsäärinen ja ruma mies, -
toinen käsi koukku siitä saakka,
kun hän kassaralla renkimiesnä
vikuutti sen. Kettu nahkassa
sillä on, ei paisetta, ei muhkaa.
Naurajista: hän huut-hampun niistä.
Mutta siin' on älymiehen jengat:
Jos hän menisi nyt löyhkäin sakkiin
pirttihin, niin panisivat vielä
siellä yljän jotain toikkaamaan,
kustingit vois tulla, viinat, rankit,
sumpit, simpit, kahvit. Johan nyt
noita kehnokkaita kestaamaan,
irvisuita, laiskan-lenttureita.
Pitää olla älliä! Heh, täällä
hiukan piilommassa on. Ja onpa
sillä aikaa, pelmutessa pentuin,
Nuutti täällä karstakeittiössä,
myönyt sievoisesta lekkeristä
poian-pöllöille ja oudommille
koljaattia, miesten kellistäjää, -
kyllä rahaakin ja hopeoita
tarvitsee se aiotuinen poika.
Kymmenpenningistä pirrin antoi,
taahkasta jo vajaan kolmannenkin
holkkavasta läkkilekkeristä.
Näin se juhlii kaino, vaatimaton
sulho, jonka suureen luuhkapäähän
juhlaksi on itse Potentilla
kampaellut jonkin jakauksen.
Mutta niistä tuikuista nyt Jahvo
hälle ikäänsä kuin jupisee
alahuuli lupsallansa riippuin:
"Kukas nyt on tuhma! Se ei passaa!
Eipä meidän Hepsulasta vielä,
vaikka oltu ois päälaillaan, ei
kellätty oo, että vieraat ostaa
kesti-koljaattia, toikkailee
tämän Jahvukaisen kartanossa,
jossa, mhö-hö, välistä lie kuopat,
kellaritkin ököttiä täynnä.
Ja lie nytkin. Niin, mik' oisikaan
ollessa! Sie, johan sie nyt Hepsun
vanhan hovin ihan häpäiset."
Niinpä pulska Jahvo arvelee,
katsoo otsa nuukallaan ja silmin
sinerväisin tuota nurkan poikaa:
Jokos vinttasi sen päähän taas.
Rikas on... on työtä perkanut
pätö... hyvä mies... On kylkiään
valitellut... eikä renkimiesnä
edes syödä hennonut: muut viedä
rengin eestä juhannisin juhlin
sai nuo munavoitkin. Onpa! Onkos
tää nyt, penni, mikä jumala?
Onkos se nyt ihan jumala?
Ohoi, onpas sitten hylky oltu,
kun on syöty, juotu jumala
Jahvukan, niinkuin se totta onkin.
Niinpä miettii Jahvo, tosissaan
katsoo niinkuin mikä matikka,
että ihan vävy Massi alkaa
tuumata: Niin, kyllä irvii muut
katehet, kuin kiljuvaiset peurat
nielläksensä pennit pienet multa, -
että mie oon kitsas, kitupiikki,
kitkuttaja? Sekös hänen tietää.
Niin, lie riihiryysyin löksötelty, -
mutta säkissä ei maattu oo
niinkuin irvistävät tyhjät, muut,
jos lie kovin ajoin konstit olleet.
Onpa niin, on, että, mikäs siinä!
saanut hän on markat lähtemään
kissannahkamassiin. Ensin intti
Paunolaiselle hän akkalaan
kaipaavansa; rasvatynnöriltä
naima-apua nyt palstan sai.
Mutta hänkös, - jokos letukoille
hän senaikuisille haaskannut
ois sen oivan, tuottavaisen palstan!
He - hän palstan möi, ja pennit pisti
massihin, ja sitten Lehmänpään
osti, möi puut, mutta pennit massiin
pisti, viisas, hissuttaja mies,
aina allapäin ja nöyrä, uuras.
Hehe, on se onni potkinut
häntä hintterpommeriin, ei leukaan.
Ja siks on nyt hällä mujua.
Mutta kun ne yhä irvii muut, -
onkos hän nyt? Ja miks ei hän vois
näissä juhlissansa hempeän,
vauraan Potentillan kanssa vaikka
moukutkin nyt muille kustantaa?
Piruko lie myömään pannutkin?
Niinpä miettii Massinen, ja konsa
silloin sanoo Ienok Maljanen
sutkahuttain appi Jahvetille:
"Kah, jos vähän tämä äly-Nuutti
pennejä nyt nappaakin, niin - sulle
nappaa hän, sun Impi Potentillas
rintaperijälle aivotulle...
punapäälle..." johon Jahvetti
korvat höristää ja suuttuu: "Ooppas
siinä... mitäs närvit siinä! Meidän
Potentiia, piruakos se
sinuun kuuluu, heh, sie Ienokki," -
näin kun tuumaa muut: ett' eestä polven
nousevan mies puurtaa, Nuutti parka,
viimein naimisihin voiva mies,
silloin tulee kiire Nuutillemme
lauhkeasti, päätä raaputtain
heille selvittämään tätä seikkaa:
"Mitäs he nyt jankkaa! Enkä mie
lienekään, niin justiinsa se on,
myönyt muuta kuin vaan komennon
tähden! Hyvän juhlakomennon.
Näätse: mikäs tässä peris vielä?
Kulkijoita, kuokkureit' on tullut
niinkuin kasakkata talohon!
Osaisi se heiltä syntyä
tässä vaikka hirmun-tappelu,
lasit, kaikki rikki löisivät
niinkuin viime vuonna Soinilassa
lyödä uhkasivat. Mutta kun ne
hiukan, - ja on ryypyt hyvät, - saavat
maksaa ryypyistään, niin kohtuudessa
pysyvät! Ja oonkos minä teiltä?
Vai mie teiltä, sulta, appi-vanhus!
Kun täss' ihan aioin sanoa,
että kohtuudella pienet norrit
tehkää, meidän ukko, - Ienokki,
tee nyt siekin! Mutta komento
olla pitää, niin se justiin on."
Näin kun tolkkusi tuo Kanuutti,
jonka yhden sormen piru lienee
tosin ottanut, niin että hälle
penninki on melko rakas, kallis,
mutta jonka kuitenkin tuo Hepsun
hellä, pulska Impi Potentilla
osas tuikahuttaa lemmenliekkiin,
revollemme paulat sommitella,
jotta itara ja vanha mies,
vaikk'ei ennen koskaan lapsekkaihin
lemmenlillityksiin langennut, -
että hän nyt tuumailevi vaan
menestystä talonperijänsä; -
näin kun vakuuttaa hän, silloin Jahvo
hörähtää ja hekahtavi nauruun,
niinkuin silmää iskevät jo muutkin.
"Ka no, mitäs! Omiaspa myöt.
Kukin sortillaan. Mut mie oon Jahvo!
Kylläpäs sie Potentiialle
annat - penningittä tuikut pistät.
On se meidän Potentiia likka,
aulis! Ja mit' oiskaan penningeistä,
jos ei niiden huilaella antaa
osaa? Osattu on. Mutta - mitäs!
Kun nyt tämä Nuutti, hyvä mies,
pistouvaa, niin ollaan kiesseissä!
Ollaan kiesseissä, kun nyt on kerran
juhlat, kestit vaikka kyökissä.
Lieppä tuota Hepsun Jahvetilla
aina omaansakin lahveissansa,
vaan kun tää pistouvaa, vieraat, niin:
ollaan kiesseissä!" Näin ukko lausui.
Ja kun lauhka Nuutti kaatoikin
meille, pulputteli lekkeristään
kullankirjattuihin kupposihin
kahvin sekaan, - sitäp' ennusti
pankoltaan se oraakkeli-impi,
noita plörökupposia, kermaa
kissan juomatonta kanssa kahvin! -
niin me siinä oltiin kiesseissä.
Ja me nähtiin, että konsa kahviin
Nuutti punapirtun kestingiksi
pulputti, tuon kolmen markan mannan,
niin se ennussumppi hedelmöittyi
siitä kastehesta, iti oitis
puheensiemenet. Se puhe sitten
nopeasti kasvoi, kaunistui,
kun me nokatusten sipistiin ja
supistiin ja kupit kilistettiin,
joiden kyljiss' seisoi: "Rakkaus,"
"Ota minut" ynnä myös "Juo kolmas."
Juotiin kolmas, neljäs, viideskin!
Puheet harkittiin, ja tanakasti
muurattihin yhteen muka tuolla
"Rapingilla", tehtiin kolme majaa
siihen, yksi Hepsun Jahvelle,
tapernaakli, toinen Maljaselle,
kolmas rakuunalle, mulle neljäs,
kun taas Massi, kohtuullinen, vauras
mies ei talon tarpehessa ollut,
piti meitä mökkiläisinään,
puhellut ei, yksin lekkerinsä
antoi pulista se viisas mies.
Vaan me pulistiin ja puheltiin,
tutkiskeltiin oraakkelit sumpin, -
rappaeltiin sekaan vakavaa
talonkaupoista, tuperkeleistä
ja noist' ulkomaitten kultaisista
kaupungeista; siitä innostui
Jahvukka ja haastoi veljestänsä
ainoasta, joka kuoli Norjaan
ruttoon, seikkailija, laivamies:
Talo yksin siitä Jahvetille
jäi, tää paikka "herrastuomari"
Hepsulaisen, isä vainajansa, -
talo vanha, hyväpohjainen:
hölmöinkin sen maailmassa tietää,
ettei vertaa näille pelloille.
"Mutta kun on luonto sellainen!
Kun on kerran, niin ei suinkaan hautaan
mukanaan voi maata vyörätä, -
siell' on makaajalla maata kyllin.
Ja on tuota vielä pennuillekin,
jos mont' onkin markkaa kiiltävää
mennyt tuota tietä", juuri kautta
Hepsulaisen Jahvon suuren kaulan.
"Ja kun nuukahti se Karuliina,
kasvinkumppali, ei rakkaampaa, -
ähmilläni join, ois paras ollut
kaikki juoda, kun se meni pois.
Jos ei kuollut ois, niin ilosta
oisin, Jahvo, vaikka ihan juonut.
Mutta, sekö heistä! Olkoot! Nuutti,
vävy, kelpo mies, sie pulputas! Ja
miehet, vierahat: nyt ollaanpas,
miehet, ollaanpas me kiesseissä!" -
Ja me kyllä oltiin kiesseissä,
meidän roikka, ja ken käymätein
pisti päänsä sinne himmeään
karstakyökkiin, vieraat, kuokat, myöskin
musikantit: poika suutarin,
ja se koira-Mulli, Lurjus-Mulli,
joille penningittä Nuutti nyt
kustanteli hyvät henkituikut
vaikeroivasta jo lekkeristään,
Nuutti: ei nyt suinkaan nuuka mies!
Niin, me oltiin siellä melko aika,
konsa seinän takaa pitkin aikaa
luritus ja "bum-bum töm-töm" kaikui,
rutkun satakieli veisasi
vuorotellen kanssa vioolin,
pirinätä pidettiin, kun kyökkiin
lehahti ja sieltä heilui taas
naurusuinen, välkesilmä Impi,
isän lempi, pöytäpuuhissaan
kanssa hiukan ontuvan, suursilmän
siskosensa Hilja Siviän, -
ne kun veisas metalliset kielet,
Mullin tupaan mennen petran suolet
haaveellista valssia ja polkkaa
rakoljaattia ja muuta, hurmas,
veti, lauloi, soi ting-tangelit.
XXI luku: Tupaan takaisin

Vaan kun mentiin jälleen pirtin puolle,
jossa vilisti nyt masurkka
ja "hai-tuli-tili" kielet soi,
askel toisti samaa pyörtöänsä,
silloin nähtiinkin, mit' ennusti
karstakyökin pannu, ennuskahvi
pannehena tuumat tukkuun kanssa
Koljaatin, tuon miesten kellistäjän!
Ennusti: In vino veritas!
Läikkyipä nyt viinaa veri taas,
punankirkasta ja makiaa,
taivaan piirit pirtiss' aukes, siellä
lauloi, soitti, hyppi enkelit.
Kas: jo nenä Maljas-töpsykän
loisti, enää ei kuin mansikka,
vaan kuin kypsyväinen mesimarja;
silmänsä ei orvokkeja vain,
ei: "sun silmäs on kuin mettisen
silmät", niinkuin kirkas hunaja!
Jopa Lappeenrannan rakuuna
teki kunnian, ja huus "smirnaa",
tepasteli, ratsu, kantaa löi,
tyttösistä sorjimman hän vei
kiertehesen, kainon, polteposken.
Jo hei! itse Hepsun Jahvukainen,
kyläin, kaupunkien lihotsniekka,
relluttaja monen keikkarallan,
jopa hän nyt, laaja takki ynnä
housut jättiläiset höllällään,
laulaa meille pienen, pienoisen
laulun nuoruutensa! Tepsahtaa,
leveätä jalkaa polkee, soiton
tanssin sekaan rallattavi: "Kaks
hulivilipoikaa tuumaili,
hei-smeller-juu!" Niin lauloi Jahvet, -
että eukot aivan synkistyi,
tytöt ihmetellen naureskeli,
ja tuo töttösuinen Valkin mamma,
keikkavatsa siunas: "Kriste jee..."
Sitäp' ennusti ne porot, pirtut!
Jopa Aapelimme siiviläparran,
siansilmän, köykkyselän,
synkkenevi muoto, hymyn raskaan
huulet saa, ja katseen ärtyisen
soppeen luo hän, silmät räpsyttävät:
siellä ukkojemme urhopiiri
kellojaan jo vaihtoi: suutatusten
äyski, kerskui, näytti rattahia,
ja tuo poika pulskan Potentillan,
tupsupäinen Julle Hepsulainen
hiipi joukkoon, sylkäs rattaihin
vähän muka tuota "kihna-rasvaa",
hyörön-pyöröön juoksi, irvisti.
Vaan nyt riemuita saa Tasavainen,
joka on vain pari naukkua
lippiellyt huulta maiskuttain,
sillä sankarini Jahvetti
tavoittelee leikkisästi piikaa:
tyttö rinkaisee ja pinkaisee
pois, tuo riemun Jahvo perästä
potkas suinpäin eukkoin karsinaan,
Jahvet syliinsä sai kolkon Luaran,
joka huus: "Se on tuo Jahavetti!
Ylenannettu! Nyt maaliman
loppu tuli! Vai mua mielit!" Löi
läsähytti Jahvettia, että
ukko pöllästyi ja hoki: "Noh,
kukas tuhma on!" Mut: "ähäh, saitkos!"
nyökki päätä siihen Tasavainen
kansallinen vallan, pihkasilmä.
Tämäpä on riemujuhla, huiske
hurjan likan, heiskuvaisen Impi
Potentillan, jonka poskipäät
kiivakasti puuntaa, kun han noin
rientelee, ja silmät himmenee
tanssissa nyt riuskimpien kanssa.
Leijaellos voittos tanssissa
niinkuin ennen muinen, milloin lienee,
Jehtan tyttö! Onpa toista tää kuin
ennen myrryksissä, murjollas
katkismusta kahnustella; kun taas
"Marttyyrien historia" sulle
riemun toi. On toista tää kuin kuulla,
kuinka äiti-kulta, Karuliina
aina voivotti ja neuvoili,
miten sametilla, silkkilöillä,
helman rimpsuilla ja hetkaleilla
meitä vaanii, Luoja paratkoon,
pauloaa se vanha Aatami,
viepi tietä laajaa lentämään.
Mutta isi herraskaupungeista
tuomisiksi tokat, koreudet
sulle toi, sie Jahvon tyttö, Impi,
toipa kumppaleineen retkiltänsä,
rallattava, pulska Jahvetti,
joka nauroi Karuliinalle:
"Mitäs voivotat sie, muori, tyhjää,
onhan jumalista sinussa
eestä Jahvonkin, jos veisaan mie
näin vaan: isä meitä, istu puussa!"
jolloin pujahti pois raskahasti
huoaten tuo raihnas Karuliina.
Heh, nyt tanssi, isän Potentiia!
Toist' on tää kuin myös se pentuhupsuin
tanssi silloin kanssa Hollon Jullun,
pulskan, juhlallisen, punapään,
siit' on viikon, vuodet. Hitto nyt, -
mitäs siitä! Nyt on riemun päivä,
nyt ei hätä härppää, nälkä närppää!
Riemuitse! Kas, jopa tuolla Valkin,
kaljupäisen herran, viekkaat silmät
palavat sen Palvan Killin päälle,
kun taas Valkin Ruusa, kauppiaan
rouva, hurskas, hellä, antavainen
köyhillekin, silti aina valmis
tanssiin, leikkihin ja kepposiin
viattomiin, tuolla punottain
mennä hyllyilee ja hikoilee. -
Kas sit' ennusti se karstapannu,
impi pataringiltänsä ties!
Jopa tuolla toinen kuokkasälli,
keltainen ja punarinta Risto, -
hänpä sotapoluille jo intoo!
Niin, tuo uljas metsäintiaani
työntyy hyppivien hyörön-pyöröön
niinkuin tappelua halavois,
rauhanrikkojaksi tungeksii,
sotkee tanssin, keskell' ilolaumaa
seisattuu ja siinä koikkailee,
toikkaa askeleen tai pari niinkuin
kiukuissansa kirpunsyömä kurki.
Seisoo, katsoo ympärilleen siinä
kuten laiska nahkasilmä ahven
ympärilleen hyppysalakoihin,
valkopintoihin ja leikkiviin.
Töykkää jotakuta olkapäällä,
muljahuttaa nahkasilmää, tuo
murheenkalvas jätkä, - oikeastaan
emä jänishousu miehekseen,
sillä kun nyt violisti Kustaa
päätä nostaa, tuolta pöydältään
viisaa otsallansa hälle vain,
rintava ja kiivas mies, niin oitis
nöyrästi pois nurkkaan urho väistyi.
Siellä istuu Killin jalkain juureen.
XXII luku: Killin ja sällin peli

Niin, se Risto jätkä, viinan ynnä
muunkin kalvistama, permannolle
istuu Palvan Killin nappikenkäin
juureen, niru-naru-kenkien
juureen, riutuvainen ritarimme.
Niinkuin teattereiss' useinkin
ylväät rakastavat hempukkainsa
juureen lankeaa, niin myöskin nyt
tämä sälli siihen kyykähtää
helmuksiin tuon armaan, nopsan Killin,
Risto, lemmenmaljain tuttu. Siinä
on nyt heitä kaksi kukkaista
tuoksuin ötkälönnin haisulta!
Ja tuo Risto siinä hyräilee
ensin pienen, lemmekkähän rallin
Killin punaisista sukista;
sitte vetää villapaidan alta
putilkan, ja kaulaa keikistää,
suulle nostaa, ryyppäisee ja sitten
imeskelee hiljaa tutti suulla,
muljahuttain laiskaa ahvensilmää.
Mutta nopsa Palvan Killi, jonka
helmat huokas kärsimättömästi,
kapsahteli tärkki, hänpä nyt
hellästi jo vetää lasta luokseen,
murheen kalventaman, raskaan pään
painaltaa hän vasten rakkautta
tutisevaa reittään, ja hän suhkaa.
Kai nyt Killin kunnia jo kukkuu?
Entä vielä! kesken toimen siihen
ryntäsi tuo pulska propsijätkä,
tulipunanaama Eeliel, -
sukulaiseks appelsiinin risti
hänet Savonlinnan maisterherra, -
hänpä iski veikon niskaan, pystyyn
tempasi ja hyvin ravisti,
kanssaan pölkkypariin miehen raahas,
lemmenunholasta ryösti, vei!
Siitäpä nyt jälleen synkistyi
Killin silmät, nokka pystyyn nousi
harmista. El' itke, neitosein,
pönkkäposkiseni, Monna Liisa.
Ollos, Killi, vahvass' turvassal
Tiedän, että sulle kohta kukkuu!
XXIII luku: Tanssia ja syömistä

Vaan nyt veti loppusäveleen,
karahutti yli remukielten
viulun mies, tuo kyläin kestailija
Kustaa Mulli, hienoviiksinen,
sillä pulska Impi Potentilla
ketkutteli luo ja aulihisti
silmää iski, Mullin kumartuissa
kuiski hälle korvaan. Siis nyt Mulli
lähti paremmille puolille,
jättäin musikoimaan yksin poian,
kestisaliin näitten kuuliaisten.
Siell' on runsas pöytä seisova
joillekuille onnen miekkosille,
onpa monillekin, käydäkseen
siellä piilokkali, lomaan huiskeen,
Suomen herkukas voileipäpöytä. -
Mutta konsa saapuu kukkakuu,
kun on läksijäisten juonti, häät,
silloin koivut juhanniset tuoksuu
kaunistellen kuistit, tanhuat,
silloin pöyt' on laaja kaikille
suotu, kuistin eestä tuonne aittain
luokse ylettäin, - jos ilma sallii:
pouta, vaativainen kuormittain
limunaatia ja kaljaa. Mutta nyt:
"Ottakaa nyt vähän, puraiskaa
vaan voileipää. Eikös onttoa
ole kertynyt jo mahan pohjaan,
näissä kovan tanssin touhakoissa?"
niinpä tiukkaa meitä Jahvetti
päätä nyökäten ja silmää iskien,
kun ei Tiia ehdi pyytämään:
työ on hällä tänne kuljetella
emäntiä, kainoisia vallan,
kursailevia: "No mitäs... eihän..."
Kyllä notkuu pöytä neliskulma,
kyllä tiukkuu rasvaa, silavaa
Hepsun Jahvon pöytä. Hyväp' on,
hyv' on siellä Aapel Tasavaisen
istuin pöydän päässä, seisoessa
seinämillä muitten sankarein,
viiltää valkeata röhkinyttä,
maiskutella tuota hyvää ruokaa.
Hyv' on ravannehen rakuunan
seistä, pistää läskimuikkupaisti
poskeen, janon antava, ja sitten
sahti juuri hapan päälle kaataa.
Hyv' on herra Valkin "mammonensa"
sovinnossa hernetuuvinkia
pistellä, kuin myöskin Maljasemme
makiata rusinaista rokkaa.
Työtä tehneen Mulli-koinarin
syödä, juoda niinkuin kuningas; -
pala heittää Lurjus-koiralleenkin
tempun-tekevälle: sepä viisas
takkuturjus tienaa itsekin:
Katolle se kapuaa kuin mies
pitkin tikapuita, savupiippuin
suulla äkseeraa, ja ovenlinkut
avaa käpälällä, kemmertää
taitaa hän, ja niinkuin vanhanpiian
viisiin maata, rellotella silmät
kiljan-kaljallansa haaveillen
sekä sääret rellollansa. Nyt se
nauraa isäntänsä käskemällä
näitten kevätjuhlain riemua:
leuka vyyhdellä ja suuta korviin.
Siit' on ilmettyinen ilo, naurun
räiske, ihastelu hauskan koiran.
Hyv' on siellä olla kutsuttuin.
Mutta kylänämmät, Lienas-Tiina
eli Liepukka ja Luaras-Tiina
ja se pitkä, rietas Rietukka, -
hep' on eilisestä tyhjäll' olleet
valmihina tätä komiaa
pyhän liiton armopöytää varten:
Tokkohan tuo rietas, öyliä
Pontentilla köyhille siell' antaa
sitä sulavaista kiljun pintaa?
Antaako se lanttulohkoa?
Siks he ovelta jo kurkkaileekin
kestisaliin näitten kuuliaisten,
ammoin muikkupaistin hieno haiskaus
tuulahteli kautta tanssin pöllyn
heille, suloisesti harppujenkin
yli soi se rasvan tirinä
korvaan köyhä raukkain huokaavain.
Eikös, niinpäs siellä syötiinkin!
Ja he kurkkii ovireiästä,
että ihan aulis Potentilla
katsoo tuimasti ja: "Akat, pirut,
koukkuleuat kolkattavat" suhkaa,
sitten naureskellen, niiatenkin
kestiin kylänämmät kuljettaa,
jolloin hyv' on olla köyhienkin, -
jos nuo pojannorssit, pirulaiset,
rauhan antaisi, ei kurkkisi
oven raosta ja heille huutais:
"Luara, Liepukka ja rietas Rietas-
Tiinukka"! Ne hampain irvistää:
eivät ymmärrä, ett' tässä heitä
kestitsevät pohatat. Niin, jos ei
joku tuhma puukkais lusikkata,
vasitenkin, Impin toruessa
ja taas nauraessa, kelvoton tuo
hurjan Jullun poika punapää!

Ja nuo kultaiset voitornit, niinkuin
tornit Paapelin, ja karjunpinta,
suola, rasva, läskimunakkaat,
kovat kanan pyörähyttämät,
haravarpaan, niin, ja Jahvukankin
lahviloista suodut ruokanaukut,
nepä virvoittaa taas sielun! Uusi
voima suonissamme soutelee,
soutaa pönkätyn se pohjassa
vatsan, ja se intoo, yllyttää,
kutsuu nauruun, leikkiin, karkeloon,
pirttiin, josta remakasti veisaa
hanuri ja soi ting-tangelit.
Sinne siis! Ja sinne mennään me,
pirttiin, missä viime vetojaan
vonkui "Konjakkia kontissa",
helis "pannut pantiin hellalle",
sillä poikaa kuiskattihin syömään.
Kas, kuink' Kustaa Mulli leukojansa
vääntää, kädet housunkaulukseen
puskee pinkattuun! Ja posket paistaa,
kun hän katsoo tuohon pyörivään,
nuorekkaasen kauppa-Valkin Ruusaan,
sikäli kuin posket rusottuu,
silmät haileat jo liekehtii
kahden puolen komeata nokkaa.
Ja nyt huutaa hän jo kaikkein kuulla
aatostensa innoituksen uuden,
huutaa ensin apupoialle:
XXIV luku: Housuttomain polkka

"Kuules poika, potra kumppali!
Pannaanpas nyt naiset ottamaan
taamituuri! Annas raikua
rutkustas, sie rumpsun retkuttaja,
vielä pulska housuttomain polkka!
Sitten, naiset, parhaint' ottamaan!"
Pauhahtaakin heti polvipalkeet
kesken "Konjakkia kontissa"
uuden sävellyksen, alkain soimaan
kaunihisti, kuutamoisin kaihoin
lemmekästä naisten polkkaa. Nyt,
nyt kai kerkes aika Killikankin!
Nyt on taamituuri piikaisten
katsovien mesisilmällä,
hämillänsä, nauru suulla, tirskuin,
kunnes siitä poskin punaisin
rientää tanssiin koko karsina,
polkkaan, kukin oman kullan luo.
Saapi urhot käden kaulalleen,
kun tuo pöksytönten polkka raikuu
lemmellinen, kenkki viuluniekan
syöneen, jonka silmät haileat
sihdattu on yhä riemullisna
pankon puoleen, mistä kauppiaan
Ruusa, punottain kuin puolukka,
häneen heittää sinisilmistään
katseen hämmentyvän, hempeän,
kiihtyneenä rinta tutattaa,
kääntyy pää, ja kahden vaiheella
vilkkuvi hän alta ripsiensä:
Hirviäiskö tästä pyytämään
mennä Kustavia, Kustu kultaa?
Vaiko, vai? Mut kun tuo pirulainen
Palvan Killi, hyi, se, paikaltaan
hypähti, luo juoksi Kustavin,
silloin hältä tien jo Ruusa tukkes,
pulskan poikansa sai parikseen.
Siitä suuttuu Killi taas! No taasko
Killin tässä ihan kimmastua
täytyy! Tuon, tuon pirun mamman tähden,
joka siihen, syltty, sotkemaan
rynkäs, hyllytti... se... samanmoinen!
Ei nyt noille konkareille kelpaa
muka... pitäis olla, niin se on,
sellaiset on miehet, vaihtamista.
Mutta uotakkas, sie Kustaa Mulli,
musta kurjimus! Täss' eikös Killi!
Ja se ryökkinämme vimmass' aivan
perälle nyt avosylin rynkäs
eteen kauppiaan, ja armahasti
hymys uskotulleen, kullallensa,
hymysi kuin armas aamurusko,
kukerteli: "Poju raiska, kuinka
yksinään he täällä istuksii,
pulski herra Valkki!" Kaivatun
sieppasi hän polkan pyörteesen,
pöksyttömäin polkkaan hänkin, vaikkei
itse noita vailla ollut lie, -
sieppas ilostuvan, hätäpäisen
ukkelin, jok' ilmi tuoksahti
sillitynnöriltä, jonka rintaa
sillinsuomut hopein prenikoitsee.
Kuinka tanssahtaa tuo Palvan Killi!
Vatsa pystyssä, ja nenän tikku!
Kuinka hellästi hän kättä muistaa
lääppiellä vauraan herra Falkin!
Kiertävi hän päätä, kaulaa vääntää
valkoista ja, kelmi, ketkuttaa
tyrnyyriä, heittää, hytkyttää.
Ja hän kavaljieriin miekkoiseen
katseen syvän, riutuvaisen luo,
kiehtovan kuin aamurusko, ja
uuden fiinin röijyn napit, no:
niidenkös nyt pitää välkkää, paistaa!
Ja kun vallan vinhasti käy kierto,
miten hädissään hän pyytää, huokaa:
"Voi kun tääll' on vari. Tulkaa nyt.
Tulkaa vähän, kauppias. Voi, tulkaa
vilvoittumaan. Lähtään! Lähtään saunaan!"
Pian pellolle he pujahtaakin,
ensin Killi, sitten hampaaton
herra, joka kääntelee nyt päätä
ilonhohtavana, pilkistää
ympärilleen niinkuin korppi: Tokko
näkis kuka, tokko hurskas mamma,
köyhillekin hellä, antavainen,
polkkaileva Ruusa! Mene, vinttaa!
Mene vilvoittumaan pyöräkästä,
vanha mies, pää yks ja toiset - hampaat!
Niin he katoo, lykky reissulleen,
elköön heille häkää lyökö Amor.

Mutta pirtistä se kuuluu polkan
jyske, niinkuin riihen riutan jyske,
kun nyt tässä polkka jylkästähän,
jölkästähän, pölkästähän, että
sillansaumat kitisee! Hehee,
katsos, tiedätkös nyt, Eeli jätkä,
Eeli jätkä, miehen pätkä! paksu,
pulska propsijätkä! katsos, Risto
kalpea! näin kevätjuhlissaan
Mäkkyiskylä tanssii, vilistää, -
että pirtistä kuin riutan jyske
kuuluu, lattiasta kitinä,
ortten russakatkin karkuun rynkää,
tuutii, tuutii sillan liitos! Mullin
kiitos, survotaan kuin petkeleet,
kirkaistahan, nauru, huuto kaikuu,
huivit, punahihat röijyjen
vierivieressänsä vilahtaa.
Eikähän se siitä parane:
likat hiessänsä kylpien
onnellisna poikain kainalossa,
miehet jyskää riemun vimmassa,
kun käy pauhu, että tuskin kuuluu
virsselistä paassin: pum-pum töm-töm,
kilkkarautain helske. Nytpä on
tarpeen hihat, liinat! Uksi ei
niellä enää jaksa hellettä,
eikä kasvava yö huhtikuun.
Aih, nyt vasta paisuu rinnat neitten,
ponnahtavi voima kätten, reitten,
mutta mykemmäksi painuu suu,
konsa rinta riemuun pakahtuu!
Tanssi uusi, - pojan vietävää,
vaihtoi keskellä! uus tanssi kaunis,
mit' on tää? Ann' mennä. Vengerkkaa!
Kädet hajalleen ja kääntykää!
XXV luku. Pieni häirinki. Kaihukaisla ja Nakari.

Mutta keskell' iloa jo tuli
pillat! Mitkä? Mikä siell' on? Miksi
tanssi taukoaa? Ja harmonikka
vaikenee? Miks Mäkkyiskylä kaikki
väistyy keskipermannolta? Kuka
sieltä työntyi sisään, porstuasta,
jonne äsken parit vilkkui, kuuma
höyry löylysi, soi tangelit?
Miksei vengerkata? Sanos, Eeli,
joka seisot saahvin ristikolla
tuimasti jo murjottain, ja saatat
nähdä yli joukon, kun taas mie
Sakeus pieni: pitäis mulle olla
viikuna- tai persikkainen puu.
"Tuli mampselit!" Niin lausui Eeli
Persikka, mun laski ristikolleen
yli päitten katsomaan. "No hitsi,
kukas noittenkin nyt tänne tulla
käski", suhkaa Iennokki, ja: "Juoskoot
järveen! Juoskaa suolle! Kankahalle
luuhotelkaa, minne juoksisitte!"
Sillä tanssihin nyt tullut on
kansakoulun opettaja, neiti
Vilma Kaihukaisla, matkain päästä
kunnan kolmannelta koululta,
ympärillään viisi, kuusi poikaa
ynnä tyttösiä saman verran
tuolta laulukööristä on Teivaan,
jost' on "vaskanhäntä taivaasen", -
sekä raittiusseuran esimies
Kalle Nakari. "Voi surkiaa,
kun on tyttö päänsä kerinnyt,
laihakin on, - että surkiaa!
Liekö oikia se ryökkinäkään,
kun sen alustimet muka niin on,
niin on riekaleiset, että oikein
surkiaa!" nyt tuumii emännäiset.
Mitä rallinkia laulatellee,
laulunkyörää, siellä Teivahissa
poianvölpereillä, tyttölöillä,
niinkuin nää ei muuten rallinkia
osais laulaa. Ihankohan ottaa
Kalle Nakari tuon Keuhkolaisen,
herrashelman, kun se joka ilta
luuhkii sinne, juosseeko yöjalkaan!"
Ei sitt' likikään! Ei hän yöjalkaan
juokse. Kallella on reumatismi,
Kalle poika, hän on "hervostunut",
Kesät kaiket Savonlinnassa
kylpylaitoksella "Ollinsaunan"
kylpee hän, ja paksu parasolli
kädessä hän könnistää, paseeraa
siltoja, tuo tervankarva-mies,
riimailevi runot: taivaan, vaivaan.
"Vakavata laatua" hän haastaa
unelmoissa vienon Vilman kanssa, -
siit' on isäukoll' emä huoli.
Ja nyt tämä Vilma, nenänpää
punoittain ja hikikastehessa,
tahtoo tupsutukan Kallen kanssa
tätä Mäkkyiskylää hiukkasen
valistaa No, niinkuin riemullisten
rastahien sekaan varikset
lentää, niin nyt tanssi taukoaa,
voivottaen riutui sävelet,
harmonikka kuihtui kurehille
kuin on vanhan mummon vatsa. Niinkuin
rastaat variksista hölmistyy
ensin, vaikenee, - niin tanssijatkin,
kun nuo tulijat nyt näihin juhliin
pienen, sievän leikin järjestää, -
Vilma-likka, Hämeen härkämailta,
Tommilasta, salotorpasta,
ja tuo Kalle, länget kaulassa,
tukka tupsullaan kuin tilhin töyhtö,
tervankarva Teivaan soturi.
Niin, he poikaisista, likoista
järjestää sen lapsukaisten leikin:
piiriin käy, ja alkaa lauleskella
lillitellä kimeill' äänillään:
"Pekka poika soittaa, vinguttaa,
viuluaan." He kiertää, kättä antaa -
kekkis! sievästi he kumartaa,
vikureeraa, ilmi koketeeraa,
sievä Vilma, silmät pyöreinä,
tutillansa suu ja kallellaan
nuppi, laulaa lillittävi, mutta
Kalle julki ääntään ringuttaa
käheää. Niin, rastasparvi ensin
kaikkoaa ja katsoo vaieten:
Nökötellen seisoo meidän Ienok
länkisääri, veitikkana aivan
vilkaisevi joskus sivusmieheen:
kappas pakanat, nuo pökötyörit!
Juhlallisna seisoo puhemies
niinkuin rintamassa sotamies, -
surkeasti kallellansa riippuu
korvarengas nyt, - voi, ajotantti,
äsken moitteeton ja pelvoton:
nyt kuin oisi sotarukous, -
kun tuo Pekka muka prinkuttaa
viulua ja Kalle Nakari,
joll' on römätisti, hervostus,
juoksee hiirtä, kyykkii, linkuttaa.
Mutta näitten juhlain suuri Mulli,
punakka ja kooltaan jättimäinen,
kujeillen hän nauraa, iskee silmää
Valkin ukon Ruusa-mammalle
hänen kainalossaan puhkuvalle,
jok' on jumalinen, köyhillekin
antavainen. Ja se Ruusa Valkki,
nuori vielä, pulskat lesepussit
hytkyen hän sinisilmistänsä
katsehen luo tuohon pulskaan mieheen,
ja hän suhkaa: "Voi kun tääll' on vari!
Eikös nyt, kun täss' on semesterit
tällaiset, me eikös, Kustavi,
mennä vähän vilvoittelemaan?"
Siispä mamman kanssa ulos lähtee
koirinensa Mulli, roima mies, -
vähän vilvoittelemaan, ja vanhan
vioolinsa hetkeks unhoittaa
uuden vuoksi, sillä aikaa kun
Vilmasemme ja tuo hermo-Kalle
laulelee jo leikin lopettain,
jotain: "Kielosilla kantelon."
Hinkuu, huutaa Kalle Nakarimme,
että itse Tasavaisen ukko
katsoo kyykkäpäin ja punaisin
siansilmin häntä, miettii: Ei... hm...
nuo lie rillutukset kansallista
vallan... hm... ois muuten... Mutta sonnat
juhannukseen saakka Kalle tuo
jättää läävähän, se isän huoli. -
Muutkin katsoo aivan tuppisuina,
ei, vaan töllistää kuin lehmät tuohi-
konttiin, kuinka harras Vilmasemme
kiekistelee kanssa Kallukkamme,
kehvelin, jok' koulunmäellä
usein illoin muka istuksii,
katsastelee tätä Suomen maata
ihanaa, ja näkevän se kuuluu
siellä sinisiä silmiä
metsälammiss' eli Hottilan
rapakossa. Mutta sisään nyt
tulee tuossa Palvan Killikkamme,
hämillänsä, vilkkuin, irmastellen;
kas niin, saitkos, Killi, haukan, huuhkan
ammutuksi, koska tutisee
patterit, niin kunniasi paukkui,
Killi, joka vyötäröitäs pinkkaat.
Jäljestänsä luihii kauppamies
Valkki, luppaposki, viatonna
töllistellen, suunsa keltaisen
toinen pieli, kolo hampaaton
nauruss' irvistää, tuon Killin kullan,
kun ei eukkoa näy: hoksannut
ei se lylly, lölli olekaan,
mit' on urho tehdä moksannut.
Mutta kimman Killi, hänpä jo
korvahan nyt hiljaa supsattaa
Risto-sällillemme, huikaleelle:
"Tokko tuolla Kalle Nakerilla
raiskalla lie yhtään taitoa
juoda maitoa, vaikk' edessänsä
toinen raukka täten hetkuttaa,
laulaa, veisaa, tuossa ketkuttaa."
Mutta viimein propsijätkä Eeli,
härkänaama, aina neuvokas,
suussa mukeltanut rettinkiä,
sylkäisee ja poies, urho, kääntyin
jalon äänens' siinä korottaa ja
huutaa: "Ka, no tuokos se nyt on
se Sijoonin harpun viimeisen
jälkimmäinen värssy!" Juuri kuin
poraus laukeavaks pitkän aikaa
odotettu viimein paukahtaa,
niin nyt vapauttavi juhlakansan
tämä pöllön Eeli Persikkamme
pamaus, - vaikk' on korkkaus joutava.
"Hehe, Eeli laama saapattani!"
nauruun pirtti kaikki remahtaa,
jälleen soittaa rastahien suut!
Kaikuu huuto: "Poiat tanssimaan!"
Joukkoon haipuu raiska Vilmamme.
Yksin ämmät, kylänlakkarit,
ymmärtävät Vilman, karsinassa
sanovat: "Ai! Voi! Se on tuo
kulkusälli Persukka! Ei antanut,
näetsen, hän, suunsa rumpsuttaja,
virttä tuota veisata Sijoonin!"
Ah, sie siivo, kelpo Vilmasemme,
joka kaihomielen Kallen kanssa
lähdet kuistille nyt: kova työ
ratsastaa lie tuolla kultuurin
vasikalla, joka muistuttaa
joskus saattaa luutaa, kov' on työ
kyllä täällä, elon erämaassa,
Hepsulassa. Tääll' on surullista
elo yksin, kanssa hermo-Kallen,
jossa piilee riimit sivistyksen,
täällä, jossa pulskat korvat tärvii
rutku! Kuka soittaa kanteloita?
Raskas sen on täällä, ken on ollut
paras vertaistensa torpassa
Tommilassa, korven viisas tyttö,
paljon oppinut, myös vieraat kielet
osaa haastaa, kuutamosta näin:
"Ah, kuink' kaunis on tää illan kuu!
Se on niinkuin siitä saksalainen
sanoisi: Ih pink, tu pist, er pist!"
Kova tääll' on, joss' ei ymmärretä,
mitä on: Ih pink, tu pist, er pist!
koska tääll' on tietämättömyys,
eikä sievyytt' ole, kaipausta,
niinkuin rinnass' immen Vilmasemme,
parahimman siellä Tommilassa
torpassaan, tuo korven ylväs tyttö.
Vakava on velvoituksen työ,
yksin Liena, Luarukka ja Rietta
tuolla ymmärsi sun yskäsi,
Kaihukaisla, jonka heitän nyt
huokaamaan ja Kalle Nakarin
kanssa pohtimahan porstuassa
asioista, jotka, totta kyllä,
"merkityksestä on tärkeästä" -
sekä pyrkimähän kammariin
luokse vienon Hilja Siviän,
haaveilevan kolportyöristänsä.
XXVI luku: Rinkitanssit ja rallit

Mutta tuvassa nyt tärkeä
homma alkoi, niinkuin lauletaan:
"tärkii niinkuin neulankärki!" alkoi
hoppu tanssiin, jälleen ilo uus.
Niinkuin kevätvirta kuohahtaa,
kun on padot tieltä, niinpä nyt
riemu siellä, kun nuo oudot poistui.
Räiskehensä rastaslehto taas
alkoi, säteillessä riemun koin!
Viulu soimahan, ja harmonikka!
Mutta missäs on nyt soittajat?
Miss' on näitten juhlain uupumaton
viulunlaulattaja, kaariviiksi?
Mistä nousee otsa korkea,
mistä reima hymy loistelee?
Ei oo täällä. Jokos pelimanni
katosi? Hän liekö eteispuolla,
vaiko pistäinyt lie Kustaa Mulli
nurkan taakse? Hihkaiskaapas, hei:
suolet soimahan! Vai likatko
sen vei? Tahi akat! Rietukka
eli rietas Tiina, Luara, Lieppo,
kuuden kylän tietoaviisit:
miss' on meidän reima soittomies?
Ei ne tienneet! Mutta onhan toinen,
poika. Miss' on poian-perhana,
poika suutarin se urkuinensa?
Tääll' on peli. Tuossa viulukin,
kaula lämmin vielä taito-Mullin
kädestä; mut kenkämestarin
oppipoika? Tuolla näkyi olleen
äsken kuistilla: se kehvelimme
liiaks sikaarteja tässä äsken
taisi löyhytellä, fennioita,
pieni, hento, laiha, hemmoteltu.
Kyll' on siukka nyt ja onneton:
kyhjöttävi kuistin laitaa vasten,
nylkee pukkia, ja yksinään
uihkii, itkee. Vaiko kumahukset
liiat päälle rasvan, voin ja paistin
lienee raiskalle ne antaneet.
Mut se virkoaa, se uskokaatte!
Oishan kyllä pelureita muita,
vaan me pannaan rinkitanssiks sitten!
Onpa soittoneuvoja, suupelit,
huuliharput, suuret kurkkutorvet
kullakin! Hei rinkiin! Likat, poiat,
aik' on antaa riemun raikahtaa
niinkuin pato kevätvettä purkaa.
Mutta mikäs mylly koskess' on?
Piiri tää! Jo tuli liiaks yhteen,
pannaan toinen rinkimylly. Kaksi
sisätysten, niinkuin rukkaseen
kinnas. Tilaa ei kuin seinille!
Tänn' se, kaikki! Alkaa jyskytys
permantoon, ett' orret tärisee,
"Raatikkoon" kun piiat kimahtaa.
Mutta tämän kylän poikain ralli
jyrähtää kuin taivaan ukkonen,
"kun ei ollut heilaa" kajahtaa!
Tasavaisen Aapel, jokos littuun
sinut lyödään siihen penkilles!
Vai niin, nallit! Eikös vanha mies
tässä vielä löydä pariansa:
Potentillan Jullen koppasi,
korkealla poikaa kiepsuttain
verkallensa nauraa, silmät veessä:
"Hahaa... viatonta... iloa
ei saa häiritä... Kun, tuota, kun ei
hinkutusta ole nää, vaan kun on
vallan kansallista... nämä ringit,
rallit... näitä ennen rallattiin,
näitä Niru-naru-kenkiä,"
"Niru-naru-kengät," kiljaisee
poiat kuoroon, "laittoi heila! Laittoi
mustat sukat, niru-naru-kengät."
Lentää piirit, kolme sisäkkäin,
niinkuin myllyt... kaksi yhtä päin.
Tupa laulaa, jyskää, nauraa, yskii,
kimakoivat piikaenkelit,
poven pohjist' aivan lillitellen
niinkuin lehmän alla illalla,
niinkuin ison kirkon sillalla.
Näinpä Mäkkyiskylä tanssahtaa!
Näinpä keikkuu Impi Potentilla
piirin keskellä, tuo lekkusilmä,
tanssahtaa kuin ennen Jehtan tyttö!
Monet kateet silmät kummailee
onneas: ka, siin' on tiukka tyttö!
Tääp' ei ookkaan Hollon Jullukan
tanssia, tuon, joka tukkimies
nuori oli ennen, pulski mies!
Pyh, se oli silloin, viikot, vuodet
sitten! Hullutusta pentuin, vaskain.
Nuori olit, kuollut Karuliina,
talon uuras toimen emäntä.
Jullukalla vitjat viisin kerroin
välkki, ja hän käveli kuin herra!
Sulla posket tetrin kirjavoimat,
nenä pysty alla otsan pienen,
silmät vielä niinkuin jäniksen, -
kun sun vapautesi harput soi,
pääsit emon ruuvipenkistä.
Oli silloin armas kesäkuu,
Saimaan autereessa saaret uinui.
Isä silmistänsä vettä viikon
herutti, kun kuoli Karuliina,
sitten katsoi piikojansa: "Kah,
miten liikkuu nuokin." Hippasilla
juoksi piikain kanssa, tukka tuiski.
Sitten lähti parisniekkaamaan,
hellittämään surun raskautta.
Sinä, Impukka, taas hamoset
ostit, kirjavat kuin kaaret taivaan,
piikoinesi riensit tanssihin
vaaroille, joss' intos virsselit.
Kun sun Jullu tahtoi sottiskaan,
läimähtipä veri poskihis,
suonet sytti pulskan hengitys,
ruskopäisen, jonka silmät kiilui.
Pyh, se oli vaskain hupsutusta,
niin, se oli silloin kesäkuu, -
jolloin Impi muutti kaukomaille:
aittaseensa tanhualle: illoin
tikkenpeerissä ne ampiaiset
höris, tuoksui minttu lempes öin.
Talon sulta Jullu saanut ois.
Hitsin huolit tuiskehista kaiken
maailman, sie reilu talontyttö,
nuoren Jullun kanssa onneen uupuin.
Vaan se pulski Jullu, pölkkypää
oli hän - sit' oisko uskonut!
Narri, lapsi oli hän, ei mies.
Tai sen maailma vei sulta pois,
kateelliset, pirut riistivät.
Kateet oli poiat kartanoitten
roimasaappaat, kateet torpparitkin
Jullukalle, koirankuonolaiset.
Ken ois moiseks urhon arvannut!
Mataa kateus, kangashauki, luo ja
kuiskuttavi Jullu Hollolle:
"Siep' oot tyttöpoika, Jullukka!
Nuorena noin rikkaan, pulskean
Hepsun Immen sait. Mut kuulehan,
mitäs tuosta Hepsun yhdestä,
onpa täällä läänit öyleämpi
ota, mitäs Hepsun lellukasta,
pulska mies, sie hurja Hollon Jullu!
Miksikäs siis silmät seraahvin
tuhraat keskolaiseen Hepsulaan." -
Ja kas miestä! Ken ois uskonut!
Mutta uskoi nuori Jullukka.
Yltyi, kerskui sullakin hän, konsa
rommit, rummit hällä maistatettiin,
alkaa kylää juosta, juo ja rallaa.
Kerskui sullakin, sun heittäneensä, -
mutta eipä kotikartanoos
saapastaan hän sitten astunut.
Ja - kuin jänis lähti ajan tullen
lipettiin, se veltto, punttipää.
Siitä nauraa sai nyt katehet,
siitä lakkarien: kuka käski
hullaantua hurjaan nulikkaan!
Kyllä Hepsulaan nyt ämmät juosta
huuppas, Lienas-, Luaras-, Rietas-Tiinat,
juoksi ämmät, immet katsomaan
niinkuin markkinoita, nulkit, nalkit.
Kiertelivät luihut isännät
taas kuin kuumaa puuroa nyt tuota
pulskaa Hollon Jullun jättämää.
No, kun kerran hurjaks tiedettiin,
mikä takaa, ettei hurja ois?
Niinpä totta tahdoit ilotella,
tanssahdella, totta laulahtaa.
Mikäs, kun niin kerran mainittiin.
Miksei roimimpia sankareita
oisi ottanut hän, jonkun raiskan?
Vaan kun ilon piti Potentilla,
nytkös vasta kylät viisun veisas!
On nyt juosseet Keri, Porhola ja
Tevanjoki, mustat mustilaiset,
valkolaiset, harjakallot, ryssät,
papit, pipit! - Mut se vasta on
valhe helvetin! Vie hitsi, ryssät,
harjukkaat ja mustilaiset! Vielä
papit, piispat tässä olleet ois!
Valhe, retkutus on kaikki vaan!
Kaikki ralli, valhe helvetin!
Jos lie piispa Hilja raiskasella,
ja se piispakin on kolpontyöri.
Saipa joku maksaa rallit nuo,
Paunos-Lassi, raivonkalvas mies! -
Mutta mitäs niistä! Nytpä vaan
päätäs nakkaat niille, Potentilla,
muut jos puri, nyt on hampaat sulla,
tanssit voittoas kuin Jehtan tyttö.
Täm' on rikkaan, lauhkan kitupiikin
tanssia, tuon Nurkka-Nuhjuksen,
jonka viisas lemmenköysihin
pisti, itsellensä auliin, hellän,
perijänkin hälle antaa, kaksi, -
viattoman Julle-poikasenkin
tekee Potentilla pohataksi.
Tulkootpas nyt eukot Nurkkakankaan
emännäisen luo. Ei hätää siellä,
niinkuin alkoi kuikkia se jo
Hepsulaisten kujasilla. Siell' on
toinen sana lakkareilla: että
"kyllä Massin tukka tupruaa
vielä kerran, kun se otti tuon.
Mutta tyttö: kyllä ymmärtää!"
Niinpä keikkuu, teiskuu Potentilla
vilkkusilmä, naurun-öyleä,
että palkkein liitos lonkkuu, ruskaa,
pirtti laulaa, jyskää, nauraa, yskii.
Niinpä Mäkkyiskylä tanssahtaa!
Kuuluu tyttösien: "Ai jai uih!"
kun nyt viipottaa tää väkkärä,
vie kuin rajuilman tuulella.
Lyökää kantaa, lapatossua!
Koirat rähähtää ja ulvoo, pakoon
pyrkii hyrräkästä. "Tähtiä
taivaalla on neljä, mutta tään
kylän poikain rakkaus se on
takapuolla seljän - ha-hahaa."

Kattoon kainaloista lennätä
hellus, että kirkuu, valkenee!
Kimman Killi, räähkä, turmelus,
päätä pyörtävi nyt Risto-sällin
kalpenevan niinkuin näivä nauris,
jonka tumma otsatukka aivan
ohimoll' on hien oikoma, -
suhkaa hälle. Katsos pakanaa,
Eeli-sälliä, kun vanhan mummon,
riettaan, pitkän Rietas-Tiinan tuolta
koppas kynsiinsä hän sängystä.
"Herra siunatkoon, ja piru, rutka!"
Siitä kiire karkuun ämmille,
ettei enää missään rauhaa saa
näiltä taivaan ylönannetuilta,
rumpaleilta, suruttomilta!
Ihan oli Rietas-Tiinaltamme,
Rietukalta, tuolta jotkelolta
nauravalta ylpiänä aivan,
kun niin poiat häntä tanssittais,
ihan oli Rietas-Tiinalta
iloss' siinä, rääkäs, "muikut päästä!"
Soi suupelit, kurkkutorvet, huuli-
harput, urhot, koirat hyppii, räiskii,
kun nyt Mäkkyiskylä tanssahtaa,
"niru-naru-kengät" parkuu, vonkuu,
neitten rinnat riemuun pakahtuu,
mutta mykäksi ei jouda suu!
XXVII luku: Jahvukka nousutuulella

Mutta paremmilla puolilla,
joss' on vienolla, suursilmäisellä,
sairaankärsivällä siveällä
Hiljallamme aika puuha, työ
hyssytellä Nikoteemustansa,
omenata lullan, jonka nurkat
vankasti ol' äsken raudoitettu,
Hiljalla, jonk' otsall' liehuvat
niinkuin taivaan unten glooriat,
raukealla äidin tyttärellä
polvessansa synnyinvamma, että
pelastui hän lasna hyppimästä
synnin teillä, mutta äitivainaa
kirkkoon vei, hän siellä kuulla sai
säveleet ja hurskahitten onnen;
niinkuin äiti lohdutteli, että
kyllä vaivaiset ja pahat, ohhoi,
meidät kaikki kituvaiset täällä
surun alhossa Hän ilahuttaa,
hyvä paimen, luokseen korjailee,
ettei lietsaile tuo Lietsenperkki;
niin, se tuli hyvä paimo, konsa
Jahvon talo mullin mallin vääntyi,
tuli vieraat, juotiin holkittiin, -
paimen sieltä Ameriikasta,
nuori, juhlallinen kolpontyöri
rauhaan synnyinsalon, saarnaamaan
tässä Hepsun Jahvon Niiniveessä,
entinen yl'oppinut: hän punssit,
rallit tunsi, vaan kun hepreaan
takertui kuin tervaan, aika vieri,
niin hän, onnen orpo, hurskahaksi
kääntyi, isän lammashuoneeseen.
Tuli, tulihan se paimen, täällä
hiihti, kauppaeli virsiään,
joita sepitti, ja Hepsulassa,
kahvit joi ja neuvoi oikeaan
elämään ja taivaan kotimaahan,
iloitsikin, muinen onnen poika;
ja se kerran nurkkatanssin aikaan
tuli hiljallensa, hyvä paimen,
yksinäiseen, kuumaan kammariin
Hiljan, jonka silmät puhtahat
usein oli luodut saarnamieheen
kalpeahan, tuli, konsa Hilja
siellä lehtisiä "Marttyyrein
historian" käänteli kuin ennen
lasna, mietti pyhäin vaivoja;
selitteli kirjaa paimen, sanoi
riutuin, ett' on elon marttyyri
hänkin, harmaaotsa, rakas paimen,
jolloin hengähdit, oi vieno Hilja,
konsa illan haavat läpätti:
"Ota, ota mua, herra, korjaa,
korjaa mua poies, paimen parhain."
Ja se tuli paimen useinkin
sitten katsomahan karitsaansa,
paimen, jok' on Ameriikkaan jälleen
mennyt, mutta sieltä kirjoittaa,
että sinne pian kutsuu hän
ilons' ainoan ja tiketin
lähettääpi. On nyt Hiljasella
homma lillitellä: "Pikku lintu
erämaassa läksi kulkemaan"
pulmulle, jok' unt' ei häläkässä
saa, kun juuri seinän takana
juhlasaliss' oivain kestinkein
isä, kanssa muitten kyläläisten
elämöi, on innon nousussa, -
kanssa Porhosen ja pulloposken
Maljasen, tuon kynkkäveikkosensa
ynnä muitten, minunkin. Mut enpä, -
enpä sulhasmiestä siellä nähnyt!
Ensin tutkittihin raamatuita
neljän kuninkaan, myös jököteltiin
selin perukassa, ääressä
punertavan klahvipiirongin,
Hepsun Jahvukalla kourassansa
pikari ja mahapullikka,
suusta suulle kiersi ryyppylasi.
Mutta nyt ei urhot selin seiso, -
kortit unhoon, saatiin kukin lasi, -
kasvot usta päin nyt holskataan,
sillä ukko innon noususs' on:
Pää on pysty, silmät säkenöi,
hymy hohtaa alahuulellaan
riippuvalla, vatsa kuin ruissäkki
vapahana keikkuu, täysi, laaja,
sillä liivit aukes, paita paisuu.
"Kah, no Perttu. Ja sie, Ienokki,
maistakaa nyt, mitä tässä on!
Ihmeitä ei ookkaan. Mutta onpa,
on sen verran vielä Hepsulassa,
että ei tuo hätä hässää, nälkä
närvi, se on vissi! Ja mie, tässä:
mie oon Hepsun Jahvet, Jahvukka,
joka tiedän, mikä vetelee,
uskottekos! Niin, tuo Kanuutti,
vävy uusi, se on kelvon mies."
Sellainen on hällä vävymies.
"Ja tuo Potentiia, viisas tyttö.
Ei se heitä, jos ois sikseen! Eipä!
Niinpä, kun nyt on tää kestinki,
elä lipi, Perttu, niinkuin kissa!
Onhan tässä... nythän tässä on!
Hehe... Ienokki, oo kellelläs!
"Onhan tässä... jos lie mennytkin
monta kärpäspaperia, voi sun
veikkonen, mont' onkin niitä mennyt
tänne, huljahtanut", Jahvon vatsaan.
"Niin, kyll' onkin, on tää saksa, herra,
reissaellut, ajaa rellutellut
siellä, täällä! Heh, on, onpa tää
parisniekka, sikakauppias!
Nähty Pietari on, nähty Lappeen-
ranta, Vilmansranti, oltu on,
on... on Pielaveen puukirkolla!
On tuo ryypiskellyt Jahvukka
kanssa herrojenkin... kupernyörein,
pökötyörein! Että siis: 'huitrumpsis
sanoi Ryynekreeni vainaakin!'
kun me kilistetään herroiksi.
Enkä mie oo tällainenkaan aina
ollut, oon mie toisellainenkin...
tuhtinlainen, poika tuomarin!
On ne naiset olleet hattupäitä!
Hienohelmat syödä, nenän pois
pulskan lokistaa, on ympärillä
pyörineet, heh, niinkuin ukkometson.
Mutta nythän tuota vanhaks jo
vääntyy. Niin, - mie Hepsun Jahvetti."
Sankarin pää alas laskeuu.
"Mutta siitähän mie tässä nyt,
tässä pehnan tyytyväinen oon,
kun tuo Potentiia... se on vasta,
uskottekos, viisas, meidän Tiiu,
meidän Potentiiu! Mitäs meistä,
mitäs minust', oon vaan Jahvukka!
Relluteltu lie, lie likat, lesket
likistetty. Niinkuin mikä lie
oltu... röhkitty... Mut Karu-vainaa, -
se ol' oiva muija, ettei vertaa,
toimen muija; - ihan itkettää:
Kun se tuolla, juuri kammarissa
tuossa, Potentiiaa kuollessaan hän
käski huoltamaan. Niin mua käski, -
'mutta Siviä on Herran laps',
niin se sanoi, mulle, sanoi niin
kehuttava eukko... ja mie kehun,
kehun mie, ett' ihan itkettää!
Ja nyt enkö huoltanut oo mie,
sanokaapas miehet, Potentiiaa?
Tällainen vaan, Jahvukka. Mut poika
melkolaisen talon, parisniekka,
iloluontoinen, ett' ihan mua
itkettää. Niin, jos lie oltu tuota
niinkuin oltu lie, mut Karuliina:
vanha oli raiska, semmoinen,
ruma, vanha. Mutta tämä poika:
pitää olla iloluontoinen,
ett' on liikkeellä ja savotoissa,
tukkitöissä: se on pitämys!
Hm, lie tässä taloss' oltu näin" -
vedet valuu lerppahuulelleen, -
"jotta lie jo tuossa koeteltu
partaveitsen pystyvyyttä tuohon",
Jahvon kulkkuun: "Tiia puukon vei.
Menen hirteen sitten. Kah, ei mitään:
nuora katkeaa, ei kestä miestä.
No, mie mitäs: menen avantoon, -
että tokko tuokaan huolinee.
Kah, ei mitään: tartuin mahasta.
Niin on tässä olleet kiipelit!
Mutta, hohhoh, - nythän huollettu
on tuo meidän pulski Potentiia!
Ett' on kestit kerran, Ienokki, -
ja sie puhemies: oo kellelläs!

"Mitäh? Enhän... enpä vielä mie
ihan vanhakaan! Heh, uskottekos!
Heh, te näittekös, kuink' äskenkin
ketterästi ristipolkassa
tuolla nousi lapikas? En, enpä
vanha... poika herrastuomarin.
Ja te kuulittekos, miten mie
äsken tuolla tuvan puolella
lauloin virren, pirahutin vaan
pienen isävainajani virren! Heh!
Miten hulivilipoikaa kaks'
tuumailit! Te näitte: lauloinkos!
Sillä nyt oon pehnan tyytyväinen, -
ja siks ollaan, ollaan kellellään.
Kun tuon Potentillan huolsin mie,
Jahvetti, - ett' ihan itkettää...
Mutta: 'Siviä on Herran laps,'
sill' on pappi, on yl'oppinut
Ameriikassa päin, Sikakossa,
jossa tehdään siankinkkuja.
Tahika, sie Perttu: kuuleppas,
Perttu, otappas sie se ja nai.
Nai pois!" Mutta siihen toiset, jotka
huudelleet on: "No, ka, mitäs siitä,"
tai "No ihan justiinsa," tai: "Just niin,
nuorihan sie vielä olet mies",
siihen huudamme nyt kaikki niinkuin
kuorossa: "Ee-elä! Ootkos siinä!
Johan nyt, sie, hupsun Jahvetti!
Ole, oletkos sie mahometti
mikä? Etkös muista enää, että
Perttu tää on nainut, akanmies!
Kuinkasta hän Siviän siis nais?
Ja nyt - elä vettä tihruta,
Jahvetti. Tai mennään, mennäänpäs,
poiat, hiukan tässä tanssimaan,
lökkäsemään!" Kaikki mennäänkin,
vaan kun urhot uksen aukaisee,
että kuuluu pirtin puolelta
haali-ali-veisuu virsselin,
juuri osuu siinä vastaan Vilma
Kaihukaisla, joka puolille
paremmille aikoi Hiljan luokse.
"Uih-huu!" huutaa hän nyt. Jahvukka:
"Ryökälekös? Ohoh: ryökkinäkös"
pyysi anteeksi, päistikkaa neiti
pyörtää kuistille, ja kotiin lähtee
saattamana Kallun, jolle miehet
huutaa: "Mikäs kiire! Elkää! Tulkaa!
Mennä kujuttaa! Hehee, hyv' yötä."
XXVIII luku: Vioolinsoittelijan seikka

Auta vielä, oi Kalliope,
ja Euterpe, armias Erato!
Naurusuu Thaleia: naamios
näille lapsille Terpsikhoren
tuokioksi vielä suo! Niin, muusat
viralliset kaikki, Pieriidit,
ynnä kahvi, joka ei bamuusaa
ole nyt ja jonka voimalla
etupäässä tätä kirjoitan, -
auttakaa! ma että vielä saan
lauletuksi, kuinka meidän koira-
Mulli, konsa häntä haikailtiin
tuvassa, tuoll' liiterissä seisoi
pihavajain tummain sikermässä,
jossa henki syvä hiljaisuus:
pirtistä vain remu; hevot kuopi,
laaksoin tummuudesta kaikui koirain
haukku iltamyöhäinen; ja hanki
risahteli, routa huhtikuun, -
mitenkä hän halkoliiterissä
vilvoitteli kanssa Valkin mamman
paksuposken, lihavan ja hurskaan,
hellän, köyhillekin antavaisen,
joka pimeässä peljästyy nyt,
nauraa, tiuskahtaa ja supattaa:
"Hyst, jos ketä tulee! Miksei sattuis!
Voi sua! Elä, hiis, mua koskekaan,
senhän tiedät. Mik' on mennyt, se on
mennyt! Mitäs niistä menneistä!
Jos me oltiin suruttomat aivan
silloin elokuussa - muistat, aijai,
Materkankahalla, Saapatvuoren
harjalla, - et edes häpiä? -
Jeesus, sellaista! Mut se on mennyt,
sillä selvä", mamma huoahtaa,
sitten toisen nauraessa: "Anna
olla. Elä piru koske! Onko
lyysin napit muka auenneet?
Herjee - kun tää lyyssi on niin tiukka,
ja kun siellä teuhattiin, niin aukee,
osaan silti itse kiinni panna,
vaikk' ois takapuolla seljän... Voi sun
piru! Kuules nyt. Nyt, ihan totta,
häpiän! Niin, jos ois päivä, oikein
näkisit, kuink' olen punainen
häpiästä! Etkö usko? Niin on!
Suuta maarin! hyh! Ai piru! herjee!
kun sen sait nyt! Oli makiata?
Sitähän oon miekin tuumaellut,
mikä tuossa herraskaisessa
on niin makiata, mielehistä
muussakin. Ai, nauratkos, hyi tuhma?
Nyt mie suutun, vissiin! Miten voit
olla tuollainen taas, eihän tässä,
Jeesus siunaa!... Lurjus! Koirakin,
peto, puree, sua puolustaa.
Hupsu, Lurjus! Jeesus, Kusti, maltas
vähän", mamma hiljaa supattaa,
"hohhoh, kuinka syntisiä ollaan.
Mutta ollaan!" ja niin ketkuttain
Ruusa lähtee ja kuin rekryytti
marssii pihaa, roudankarskuvaa,
kohti kylyä, jok' äänetönnä
huhtikuun yön hankis-aukealla
uneksui, vain sirkkain vinguttaissa,
Mulli jäljestänsä, kautta aitan
solan, jonne tanssi kaikueli
kaihoisasti, leikkiin innostellen,
nurkilla vain joku ukko tai
poika seisoksi tai kyykötteli.
Tulivat he kotaan hiljaiseen,
josta mätäin lehtien ja vastain
lemu leuhahti, mut saunasta
pimeästä kävi kuuma henkäys
kylvyn eilisen, ja kynnyksellä
Lurjus rähähti ja ulis jälleen,
kuumuudessa herpaisevassa
peli-Mulli ähkäisi: "Huhhuh,
mikäs täällä löyhkää niin?" Vaan Ruusa:
"Sehän... niinkuin mesi... hyvältä
haisee... niinkuin otkalonni!" kun he
pikipimeässä, mikä lienee
ollut kiukaan luona rakkine,
johonka he kompastuivat? Siin' on
potatteja, - itulaatikko
täysi, idut nousta sohottivat
tuuheina; vain sirkat vinguttivat
tahtia. Mut sitten: "Herra Jeesus",
Valkin hellä Ruusa peljästyi;
"Mikä se on? Täällä tirskahti,
ihan totta!" Ja nyt lautehilla
tikku raavittiin, ja sieltä nauroi
valossa, jok' yhä kirkastui,
Palvan Killi, mutta naama näivä
punarinnan tikunkohottajan
takaa Palvan Killin olkapään
töllisteli, jotta rääkäisi
Ruusa, kasvot peitti niinkuin jänis
peittää päänsä. Mutta Kustaa Mulli:
silmän leimaus niinkuin kuninkaan,
sitten pimeys tikun sammuessa,
rusaus, - kai hän ylös rynkäsi
käsin Ristoon, joka vmkui, noitui
surkealla äänin: "Tappaa, tappaa!"
Mutta Palvan Killi, näitten kestein
Monnikka se huusi: "Jokos nyt!
Hullut! mitä me on teille tehty!
Olkaa, menkää! Niinkö tämä mies,
tämä tillun-lillukkani teitä
parjais? Usko minuun, pelari.
Luota, siitä pääni annan, niin
totta kuin mie olen Killi, että
tuollaiselle mull' on aisat, länget,
Killillä... Se tulkoonpas, jos hiiskuu
meitin luo! Ja elkää, rouva. Viispä
näistä! Oonhan miekin! Ja niit' on
naiset hyvätkin, jos puoletkaan ei...
Minäkö? Kun ain' on rouva niin
hyvä mulle ollut! Pussinko
jauhoja? Ai, oikeinko? Tai: ei!
Elää Killi vielä muutenkin,
ja... ja onhan se jo herra Valk
muistanut... heh... mitäs sanonkaan!
Mutta mennään pois nyt, tanssimaan!"
Niinpä ärtyisessä sovinnossa
tallustaa he kaikki kaivotietä.

Silloin Lurjus ulahtaa: ken nyt
seisoo tuolla aitan nurkalla
niinkuin pylväs, mikä jotkelo?
Eikös - hahmot kylänakkojen
muittenkin, ne jokos, pakanat!
"Perhana - us kiinni, Lurjus!" Siitä
huutaa Lienas-Tiina eli Lieppo,
kolkko Luaras-Tiina eli Luara
ja tuo jotkelo, tuo Rietukka:
"Ai jai! Uottakaapas, uottakaa,
raadot... Ei nyt tässä maalimassa!
Kun me manuutamme, kun te koiran,
pirun, usutatte vaivaisten
köyhäin reiet kaikki repimään!
Uotakkas sie hurskas Ruusa Valkki.
Tokkohan nyt kipukustingiksi
antanet ees pussin kahvia
köyhä raukoille. Ai - huomenna!"
Ja he rientää nyt kuin räty räiskäin, -
mustain ämmäin hurja noitajahti
kujan pimeytehen haipuen,
kintereillään itse hornan herra
koiran hahmossa, tuon Lurjuksen,
joka heitä ajaa kylää kohti
että kyllä kepit kapisee. -
"Hohhoi, nythän koko maalima
sen jo tietää!" huokas rouva Valkki.
XXIX luku: Lähtöä

Siitäpä nyt Ruusa Valkin silmät,
kun he nousee kuistille ja sitten
porstuasta pirttihin ja saliin
kahden puolen erkanee, siit' on nyt
silmät tuimat, töröllänsä suu,
veri jälleen poskiin hulmahtaa, -
kun hän pirtin pyörtöön tungeskellen
etsii sieltä omaa Akselia.
Eipä pirtiss' ollut kauppamies,
tanssi survoi vain kuin petkeleet,
varsinkin kun Mulli kävi viuluun.
Ja tuoss' ovensuussa Tasavainen
väitteli nyt politiikasta
kanssa puhemiehen, jätkienkin,
Aapelimme, kansallinen vallan.
"Ratsu" Perttu hoippui, hörähti:
ollapa viel' aika, jolloinka
ratsasti hän ratsull' öyleällä, -
stantaaria kantain, niin, hahaa:
ryssänkuviin silloin ammuttiin,
yks kaks, kolme: pum! kuin ryntäisi
japoneesi Kupolasta päin!
Jota propsijätkät kuuntelit
auki suut ja lakit kallellaan.
Mutta Maljas-Ienokki se huusi:
" - Mie en ryssiä voi sietääkään.
Enpä saata sietää ryssäpoikaa,
jos se tulis tiellä vastaan, niin,
niin... niin mie... mie sitä tukistaisin -
harjastaisin!" Niin tuo Maljanen.
Mutta siitä Tasavaisen ukko,
taulunaama, kalvaana kuin ruumis,
nosti päänsä: "Hm... niin tuota... niinkuin
teissä lalluksissa, kehveleissä
ois sen harjastajaa! Ja... hm... tuota:
pullikoijat... kun on Väinön maa
kerran Venään mökkiläinen, niin
vissiin isännäll' on oikeus
ottaa mökistänsä verot, tuota...
te... sen roikarit ja rojalistit,
susiaalit, ruotsikoitten herrain
häntyrit... kun ootte aatteetonta...
hm... ja epäsiveetöntä, ettei
isäntä sais mökin päivätöitä...
Kun se kerran kansallist' on vallan,
että keisarille pitää antaa
mik' on keisarin, niin Vapahtaja
meitä opettaa, - ja isännille.
Ja mie läklätyksestänne viis,
eihän tuota enää kuunnella
ilkeä... Mie, se on vissi, tästä
lähden pois! Niin, nyt mie eroan!"
Ja niin Aapel otsa ryppysissä,
parta järisten pois rynkäisee,
ukko talon hyvin hoidetun, -
pirtistä, jost' ei tuo Ruusa-mamma
miestään löytänyt, vaan paremmille
puolille nyt siirtyi: Herjee, taas
siell' on kortinpeluu parhaillaan!
Siellä on se laiha kauppias
kanssa Jahvetin, tuon rasvapallun,
ynnä Maljasen, tuon punakuonon,
joka talons' yhtiöille haaskaa.
Kyll' on tämä vasta talo! Hyi,
saunat, lauteet kaikki kuhisee
täynnä, että aijai! Myöhään yöhön
miehet naukkaa, kortteja lyö penkkiin.
Niin nyt syrjäsilmin kauppiaan
Ruusa tuijaa kuten tappaakseen
Falkiin, käy luo, iskee käsivarteen:
"Jo nää kestit riittää! Tarpeeksi
turhaa iloa on pidetty!
Ala siitä kotiin joutuella!
Kello yhtä viistää! Vaikka vielä
tässä tapeltaisi! Niin, niin! Mikäs
takaa tässä, sellaisessa, hui!
Lähteneet on monet oikeat
ihmiset jo täältä, justiin läksi
Tasavainenkin, koht'ikään tuikkii
tuli Soinilasta, jossa Ieva
kammarissaan hänt' on uotellut,
vaikk'ei Tasavainen, kunnon mies,
kelpo eukkons' anna kauan uottaa.
Lähtään mekin, lähtään! Kunpa nyt
löytäis vielä morsiamen ja
yljän - jos ei liene, voi sun taivas,
kyökissä, se viinasaksa Massi."
Ja he lähtee. Hiukan harmissaan
Valkki nousee, virnistäin suupieltään
tuolta toisten kortinselaajain
piiristä ja kiirein kättä tökkää
kammarissa, jonka seinät on
kaunistettu punakukkaisilla,
niinkuin omenoilla ynnä lehtein
kanssa, kukin kanssa kellertävän
lehtiparin kuin on juuret niitty-
kämmekän. Hän nousee, sillä paras
lie nyt mennä sopivan sään aikaan:
näet, merkillisest' iskee hälle
silmää Killi tuolta punoittavan
Ruusan takaa, oven raosta,
nauratellen silmät sirrallaan;
mammakin se katsoo raivoisasti
alta kulmain: mikä tietää, vaikk' ois
rouva, lylli, lölli hoksannut,
mit' on ukko tehdä moksannut!
Niinpä kiirein Ruusa-mamma ja
kauppias, jonk' ylevätä rintaa
sillinsuomut ansiosta hopein
prenikoitsee, niinpä herrasväki
tössää kättä Hilja Siviälle
vienoiselle, puhdassilmäiselle,
sekä Jahvolle, jok' aivan suuttuin
tuskin kättä antaa, kun niin kiireen-
höläkkä on heillä täältä pois,
sitten silmät tiukkana hän kutsuu
vasta käymään täällä kurkihirren
tumman alla, kauniin katoksen,
taikka: "Mitäs näistä rähjistämme!" -
Lähtevät ja Impi Potentillan
pirtin pyörtehestä löytävät
hurrillansa pulskat palmikot.
Mutta missäs viel' on sulhasmies?
Siihen vastaa huima Potentilla,
hekahtaa ja silmää, heitto iskee:
"Niin se? Missä lie! Kai nuhjustaa
nurkissaan, kun kerran nimeltäänkin
Nurkka-Nuutus on tai Markka-Nuhjus!
Totta haastain: kello kymmeneltä
hän jo, sanoi, lähti kotiin, - ennen
illallista, ukki, makaamaan."

Niin, jo tunnit sitten tuo Kanuutti,
pieni, vääräsääri, ruma mies,
lähti hovillensa, astui, kyykki
jupisten: "Taas piru päähäni
tuntuu jotakuta vinttaavan!
Kun, kun kerran saisi holhuun alle
taikka syytingille apen, tuon
Hepsun Jahvon, tanssailijan hupsun,
nuoruutensa virren veisaajan, sen
kaikkein löyhkäpäitten kestitsijän...
Saisi myödyksi tuon Hepsulan:
mitäs! ei kuin pistä rahat massiin,
että rosentteja karttuu vaan
Nuutti raiskan rintaperijälle", -
punapäälle poialle myös Jullun.
"Kun se hellä, siivo Potentiia
ymmärtäisi vaan sen, eikä estäis
tässä miestä järkitoimistansa..."
Niin, jo tunnit sitten tuo Kanuutti
nukkunut on nurkkakammarissa
ummikossa, kippurassa alla
paksuin nahkasten ja korvissaan
loimi, vaatimaton ylkämies.
Uneksuin, kuink' kuuliaisissansa
monet taahkat, mikäs siinä! tuosta
punakurnaalista kuitenkin ja
kaikitenkin kehvelsi pois niiltä
hupsuilta, joill' on se kuohuva
keuhkokuume tuohon hyppyyn, tanssiin, -
keräsi hän, perijänsä oman
hellä taatto, myöskin rakkahan
Potentiian poian punapään.

Ei siis ylkää, Markka-Massia
löytänyt tuo hikoileva Ruusa
kynkässä sen herra komersrootin, -
kun he ruunallaan pois ajoi, kohta
ränstyneesen koivukujaan haipuin.
XXX luku: Loppumarseljeesi

Ja nyt hyppään yli tunnin kahden
kiivaan, hypin minäkin kuin muut,
jolloin moni valmis iloon, leikkiin
poistunut on. Kuinka väljentyi
Hepsun linna jo! Mut siitä vasta
nuorten tanssi elpyi, konsa vanhat
sieltä lähti, muutkin uupuneet.
Nytpä, nyt ne paisui povet neitten
vienoisien, yltyi voima reitten,
pauhatessa rumpsun, kilkkarautain,
mutta mykäksi taas painui suu,
konsa rinta riemuun, rinta nuori
riemun haaveihinsa pakahtuu!
Kunnes viimein musta punttikello
nurkassansa kaksi lyödä saa,
lyijyt nuorass' alas hurahuttain,
silloin vioolinsa syliin laskee
rinnoiltansa Kustaa, koira-Mulli,
verkallensa, sääret levällään
haukoittaa hän leuoin vankoin, oikoo
selkäänsä ja puhkuu, ännittää,
samoin haukoittelee Lurjuskin.
Urkunsa pois sulkee poika nuori,
aivan kalvas, kalpea kuin liitu,
sillä - melkein tyhjä pirtti on:
väistyi vähitellen neitseet Marjat
liinat päähän pistäin, väistyi yksi
oma heili käsikynkässänsä
kotiin, kaunoisehen kartanoon,
toinen valmihina lypsyhuoliin,
palkkapiika punan-pallukka,
juuri saman päivän arkijuoksuun.
No ja Killi? Juhlain Monna Liisa,
hänkin hangenkantta narskuvaa jo
mökillensä oikaisevi, kanssa
jonkun rennon, uljaan kavaljierin,
Killi, lyhyt hiiden pullukka,
kuuden kylän poikain lullukka.
Mutta meit' on sakki jääneitä,
kun jo Jahvokin nyt paremmilla
puolill' lepää sylissänsä pulska,
hohtavainen Julle Potentillan.
Kuorsaa ukko sohvan kannella,
maha hyllyy, toinen lapikas
oven suuss' on, toinen kinttuun jäi,
tossu katajilla seppelöity.
Onpa meitä sakki: Potentiia,
Eelikin, tuo laama saapattani,
Risto Hurmerinta, joku muu,
jotka huokaellen, hartahasti
pyydellähän, että roima Kustaa
soittais meille vielä lähtömarssin,
lähtömarssin pulskanpuoleisen!
Soittais hän, ja myöskin suutarin
poika meille vielä armon sois,
aukaseisi koukut silaellut.
Ja he suostuvat: viel' armas poika
mahtavasti syltä täyttäväksi
sirmakkansa vaskisilan kiskoo,
taiten liruttaa rekistereitä
puhkuvaisen kolmirivin harpun,
sitten viulun äänehen hän yhtyin
soittaa marseljeesin raikuvan.
Siinä myrskyss' yhteissoittelon,
tillityksessä ting-tangelein!
kun "Työn orjat sorron yöstä nouskaa"
hoiloaa tuo jätkä Eeliel, -
sekasorrosta yökarkelon, kun
päivä koittava nyt kunnian on -
kättä löin mie Potentillalle,
muille, otin rakkaat rukkaset,
reuhkan, painuin helmaan aamuyöhön,
konsa melkein autioksi jäi
pirtti, tyhjät penkit seinämille.
Otin jälleen kahdet kalkkaroni,
kaksi sukseani, kaksi kulta-
rintaa näätää, kaksi valkovatsaa
käärmettäni, harjult' alas kiisin
pitkin hangenkantta viuhuen
kohti rannan tummaa kuusimetsää,
kun jo kyläin kukot kiekuivat.
Kiisin kohti Saimaan ulappaa,
sauvaa karrutellen, pöksähtäinkin,
kohti iljankoja, jotka välkkyi,
näistä jumalaisten juomingeista.
Huhtikuiset tähdet säkenöi
läpi kuusten oksain, jotka seisoi
niinkuin suuret, mustat sypressit.
Ja mun rintani, sen täytti riemu:
Raikkaus aamun, huhtikuun! Ne tähdet
ylhäältä kuin miekat salamoivat.
Aamutuulet kuusten oksiss' soivat, -
täällä, joss' on paikka maailmassa, -
muualla kun tehtaat tupruaa,
kiire, touhu vinkuu, pyörät viuhuu,
että ihmislapsen sydän vaipuu
toivottomuuteen, siks kun meitä on
liikaa aivan, - tääll' on paikka, jossa
viel' on rauha, pitkät iltapuhteet,
täällä, - tääll' on jumalhämärä,
jossa tähdet välkkyy niinkuin muinoin
tähdet taivaalla Tessalian, -
korvissani yhä jyrinöi,
kaikuu niinkuin kavioitten jyske,
temmeltää kuin huimat kentaurit,
korskuin, vaahdoten, ja sarvipäät
irvistävi alta kulmien
tuolta metsäin jumalhämärästä,
nauraa, noituu immet, Killikat.
Täällä luonto soittaa huiluillaan,
harpuillansa, soi ting-tangelit,
alla tähtien, jotk' eivät kuunaan
ole kuitenkaan niin kaunihit
muualla, ei taivaalla Toscanan!
Kujilla kun aamutuuli huokaa, -
olinko ma Tempe-laaksossa?
Päivä valkenee jo, kovat, harmaat
ilmanrannat alkaa punertaa
yllä suuren, metsäläisen maan, -
kun mie tulin Mäkkyiskylästä,
jossa eilisiltana ne kuulin
tanssittavan pienet kuuliaiset.
KEVÄT-SIMFONIA
Maaserkun-ihastus

Oi velisein,
täss' istumme nyt
paviljongissa Korkeasaaren,
kun kevätilta jo jäähtyy yöks.
Maaserkku mie
vain käymältä pääkaupungissa
näin päättyissä toukokuun.
Nyt kohdaten, kuomat, iltaa
me vietämme haastellen, maljoin myös.
Ei: hämyn kuulautta yön.

Meit' tänne toi
tuul' uupuva, vaipuva purjees,
kun meni päivä lauantain
jo merehen. - Kupoleineen kuuls'
silhuettina kaupunki armas;
vain Uspenskin kirkon huipussa kiils'
enää rusko, - kiils' sipuleissa,
korvarenkaissa ryssänmatroonan
korskean, barbaarisen
veripurppurassaan.
Nyt täällä jo lehdot uinuu.
Purs' uottaa, purjehet löysällään
värähdellen kuin perhosen siivet,
joka nukkuu. Karhut ne konnuissa kuorsaa,
mut häkissä huipulla valkeat
ketut vilkkuen juoksee, ja haikara
se yhdellä säärellä torkkuu.

Jaa, hyvä on
täss' olla nyt meidän, huopiin
kapaloituina, Korkeasaaren
lasikuistilla, velisein.
Tuoss' ikkunan alla kukkaismaa,
yön varjoihin himmyvä, lemuelee.
Kaks' eessämme kynttilää
on kirkasta. Ja mikä ihanuus
ylin! Mikä runous tuoss' aseteilla,
kun joutui jo mainio voileipäpöytä
tämän kantama pulskean buffan,
jalon korinttolaisen colonnan!
On valkea, tuoksuva liina.
On leipää, mustaa ja valkeaa, -
ruisleipää reimalta maistuvaa
työn tehneille, kuin iso aateromankka,
tuon raikkaan purjehdusretken jälkeen.
Ja valkoista vehnää, kuminaleipää
kuin taidolla tehty lemmennovelli
työst' aivojen uupuneelle.
Palasilliä, sardiineita,
tosin sokeita kyllä kuin aatteet,
mut neitsyt-puhtaita,
hopeaisina, pehmoisin suomuin ne
ui paksussa öljyssänsä.
Fennia kirkas kuin lähde vain!
Lasit, viina: se kiiluu kristallisessa
karahviinissa niinkuin Parnassolla
runolähde, temppelin pylväistössä.
Perunaiset pienet höyryää, -
ja kinkkua, ruusunpunaista kuin
on rakkaus nuoren naisen.
Siansorkkaa, vasikkahyytelöä,
joka tutisee kuin sielu.
On ryssänkurkkua narskuvaa!
Aladoobihauki uinailee
selatiinin peitossa kalvaana tuossa
kuin muinoisin lie lasiarkussaan
sadun prinsessa ollut, Lumikki.
On lohta! On munaskuuta mateen.
Mut hummerit: kuin verisimpukat
ne on vankeina ahtaan purkin,
me siitä ne vapauttakaamme.
Kai vankeuden häpeäänsä
ne tuossa noin punastellee.
Me ollaan simpukanpyytäjät,
me ongimme pois ne kuin simpukoita
pyys' ennen Tyyrin ja Siidonin ääret.
Ja niitten herkukas hurme
se purppuraiseksi sielumme painaa!
Ihanaa! eletään ihanteista!
Mahapuolelta alkaen, niinkuin maha
useasti on syy ihanteitten:
mies, jolla on jotain pyytävä maha
on oitis aatteiden mies.
On hanhenmaksaa, niin kuka ties
nimen kaikille noille. Mill' ilahuttaa
meit aikoo vielä se ruoka lämmin?
Ja punssi on tilattu valmiiksi jo
tämän tuotavaks sitten buffan,
joll' on hiuskruunu kuin colonnalla
prameimmalla korinttolaisella.
Meit' uottaa pikkinen spiritus-autuus
elon ruumiillisen, maan materian jälkeen,
Palmroosin vaalea punssi,
vihrehin kapselein.
Siis, velisein,
hyvä meidän on tässä olla.
Joilla ei ole hyvä olla,
ne hyppäävät Imatraan.
No, fennia kirkas, kippis!
Ja, velisein,
sinä, jonka vaatii pääkaupunkiin
työn kiusa, armaasen kyllä
näin, lasikuistilta Korkeasaaren! -
ken uupuen käynyt oot
kadun ryöpyissä, kun kevät täällä
jo kuivuu kuin Saharassa, -
ja puistoissa huudahtain
liet tervehtinyt joka kevätkukkaa,
sinä kysyt nyt,
miten maalla ma ollut oon?
Mitä aikaillut, mitä tehnyt?
Miten saapui tää kevät seudulle maan,
jota myös sinä rakastat.
Millaist' oli kauniissa Himalassa,
veet aukesi milloin,
ja puhkesi hiirenkorvalle puut!
Noh, velisein,
mie maaserkku puhelupäällä,
nyt juttujen pohjaksi pakisen
vienosta Himalastain.
Menosta maalle

On Himala unhon ja rauhan maa!
Minä sinnehän läksin noin
kuukausia kolme sitten, silloin,
sa muistat, kun itä alkoi taas
kovimmilleen korpien kurjaa
maat' ahdistella, se vainooja vanha.
Tosin raukat ne lie,
tylyt, itsekkäät,
jotka vuoks oman rauhan ja luonnonkaipuun
pois kysymyksistä päivän väistyy
kuin korpehen lappalaiset!
Mut pois mua vaan veti, pois!
Ah Himala!
Ei oudot huhut sinne
ne yllä, ei maailman raivo!
Ei löydä korpit uhriaan,
nuo tuskan korpit, kun sinne painuu.
Jumalainen siell' ihminen on, -
tai kätkössä taistoilta, lappalainen.
Maaliskuulla

Ja maaliskuu,
sisaruksista ehkä kuun kahdestatoista
se kaikista armahin on.
Niis kirkas, huikaiseva,
ja kylmä, tyyni ja voimakas kuukaus!
Maaliskuu!
Sinitaivas! Valkea maa!
Rusotellen rantojen hongat huokui
kuin vartijat hiljaisen järven jään. -
Tein suksilla silloin
sujutellen käyntejä kyliin,
ne kultana auringonpaisteessa hohti.
Siell' loistosta kuuraisen metsän
toi koivuja urhot tanhuille.
öin, kuulahin tähtiöin
he kaatoivat kuvastimelta
urosmetson oksalta puun, -
sinimustan ja muhkean,
pää-korskan ja purppurakulman.
Mut heleinä päivinä pirteissä taas
rukit hyrräsi, helskyi kangaspuut,
kun kammariloissa ikkunoilla
jo myrtit ja muut kukat elpyi.
Mitä tein? Ylen tärkeitä! Loimilla loioin
ja kuuntelin, metsien sankarit
kun kertoivat markkinaretkistään
ja muistakin seikkailuista,
reenjalasta veistäen; suutari löi
vasaralla tilkkejä, kapsutti.
Mut piikainen, iloveitikka tuo,
mullea tuo,
pullea, sievä ja lullea tuo,
tuo sysitukkainen, hänpä se silloin
boccacciolaisia kaskuja kertoi,
kun istui ja kangasta loi.
Suin nauravin hän, suin tuorehin hän
tarinoitsi, ja kujeillen loi
alas silmänsä, kun tuli paikka huimin.
Ja pirtti se naurua raikui.

Mut pihoilla Himalassa,
kuun kolmannen kauniilla kartanoilla,
siell' ääretön oli hiljaisuus.
Nyt alkoi ääntää vaan kanan laps,
munan laitettuansa herralle lauloi
juur kiihkeitä aarioita.
Miten lauloi, tärkeä seikka se sille,
kell' on musikaalista korvaa!
Se laps! Miten tiesikin laulaa hän!
Sa muistathan ooppera "Il Trovatoren"?
Ja muistathan siinä kohdan tään,
pajakohtauksen, helskyissä alasinraudan
ja soidessa kai klarinettein:
kat-kat-kara-kii! Niin, juuripa niin
se lauleli höyheninen trubaduuri,
primadonna tää, kanan kaunis laps
touhuten, ylväänä astuessaan
siellä palkeilla läävän, kun oli taas
munan uuden se laittanut.
Kat-kat-kara-kii. Se on tärkeä seikka!

Mut musiikkia myös oli muuta.
Joka päivä läävässä siellä
pikot, porsahat, kaikki läävän
suur luomakunta, nuo lehmät
kovin luojaansa palveli, veisaellen
juur ennen tuontia kerppujen.
Niin, läävän seurakunta se siellä
kovin piteli kirkonmeininkiään.
Päälehmä suurin taustassa läävän
se mutisi, ynyi juhlaisasti
kuin kirkon katolisen pappi.
Jyryäänellä veisasi ylhällä taas
ja hoiteli urkujen virkaa
tuolla pehkuisen parven alla
iso sonni. Ol' apuna hällä
myös kuoropoikaset, koristetut
ne olivat olkitupsuilla,
nuo suurisilmäiset mullikkapoiat.

Kun pappi ja lukkari luritti,
niin pääpapin messuun seurakunta
ain' yhtyi kimein vuonanäänin
ja määkiväisin lampaanäänin;
kuin kirkossa katolisessa
latinaisehen messuun vastaellaan,
niin janoten, isoten täälläkin nyt,
kun ruokaa enkelit kantoi, -
punan-pallukka piikojen hahmossa
ja helmoin käärityin, -
niin täälläkin vastattiin: pää, pää!
Mut mullikka muorin, se pörhöpää,
tuo kuoripoikien sievin,
hän erehtyi, veti väärän nuotin:
Hän virtehen veisasi hellän: Amuur.
Se ol' Amuri nimeltään, -
kai ranskankielell': Amour.
Se seikka on tärkeä!

Eikä ihmekään, että kuorot soi
ja veisasi kaipuuta luomakunta,
näet aurinko yhäti lämmemmäks
tuli, räystäät kultia tippui.
Jo kaatuivat tiet. Jo selkäänsä sai
hien kiivaasti hiihtäjät.
Ja vaarain viidat ja koivut taas
sinipunertavaisiksi värittyi.
Kuin näkyhyn taivaiseen
jo niihin katseli, ah, miten nyt
ne hohtivat verhossa autereen:
ihanammat ei vaarat Toscanan
violetteina paistavat kuunaan.
Vain castelloja harjut vailla,
sakaraisine muureineen.
Siten saapui huhtikuu.
Huhtikuu

Se huhtikuu!
Siell' armahan Himalan kartanolla
kuul' luomakuntansa rukoukset
jo osaksi taivas!
Näet, karju ja lutti jo pääsivät ulos.
Ja asteli tanhuan kaunisteena
nyt loistava, laulava Chantecler.
Se ol' oikea Chantecler!
Ei mikään näyttämön narri, ei trikoot
sen sääriä vaivanneet.
Mut vielä se koukussa varpain
siell' lumessa seisoi, kuurussa kauloin, -
perähöyhenet vastatuuleen
se levitti hauskasti tupruamaan,
runoraikkaaseen kevättuuleen.
Niin seisoi se säärellä toisella,
ja ummessa toinen silmä
se yhdellä päivään niinkuin särki
ylös pilkisti lämpöiseen;
sen kunnes nous sisu, että
se rinkaisi eukolleen
ja läheni, kumarsi ritarin lailla.
Minä taas, minä vaan
siell' lämmossä huhtikuun pihamaan
hihasillani, paljain päin
tein kesää: pehmitin iljangon selkää
terätuuralla, rautakihvelillä
kuin lohikäärmettä Yrjänä. Mutta
myös emäntä tanhuall' askaroi,
ja miettivin hymyin ja ruskein silmin
hän seisattui, kevättaivaan
suloutta katseli hän,
kun tuhkia hankeen toi
ja rikkoja luuti ja pois lapioi.
Kuin kuningatar
povin pystyin hän oikaisi selkää,
ja keikahti sitten ketterin kannoin.
Kuin ruhtinatar
pää paksuissa lettilöissä
kävi jälleen toimeen,
tuo veitikkasilmä.

Viel' läiskivät pirteissä kangaspuut.
Mut urhot ne paisteessa pukeilla heilui,
sahas lankkuja, pilkkoivat kesäpuita.
Oli toivojen aika nyt
potattienkin.
Ne pantiin saunaan itämään.
Mut illoin pintaa karskuvan jään
vei orhimme kuuliaistansseihin
kylävaaroille, tähtiöin.
Ah, autuus siell' oli Himalassain
sen kuukauden iltoina, kyliltä tullen,
uneen vaipua, puhtaaseen kammioon,
teirien huhueluun.
Ja kerran sitten, -
kun aamulla pirtistä kuistilleen
tuli kuomani, Maljasen Ienokki,
elegantti ja lauhkea mies,
niin nostipa päätä,
ja pörhisti pienoista korvaa
ja kuunteli, katseli, riemastui.
Mitä kuuli? Tirili-virili-vit!
soi siinnosta taivahan nyt.
"Kah, kiuru!" hän huusi
ja suu auki ällisti taivaaseen,
pää keikassa. Hajalle säärin
hän asettui, kädet lanteille löi,
ja kielensä riemuiten ränniksi
hän väänsi ja kukahti: "Kukkuu!"
"Kuu kiurusta kesään", hän ennusti.
Niin huomasi kevään se Maljas-kuoma,
lauhkea mies, elegantti aivan.

Hän turhaan vuottanut ei
kesän koittoa. Pelloilla pälvet
yhä laajeni, ruskeakokkareiset.
Jo aukesi viileät veet.
Kuti särki ja helmillä mähnän
se kaunisti tuoksuvat mertain havut.
Rysät myöskin raskaasti nyt
veden hopeariistalla täyttyi.
Huus' aavoilla kaihoten allit.
Ja viidatkin hienosti vihertyi:
niiss' aamuin ja illoin jo kilvan
kovin rastahat räiski. Niin
meni pois, suli huhtikuu.
Mut toukopeltojen kumpareilla
ja niityillä liehuen leijasi nyt
kevätär à la Botticelli:
hius-kultainen, häilyvät harsohelmat
siroteltuina kukkaisin!
Se liehuili kummuilla toukomaan,
ja vaippaansa viheriään
se verhosi maan, simapillillään
niin soitteli, liiteli pois.
Oli tullut toukokuu.
Toukokuu

Oi toukokuu!
Se kaipuiden, haaveiden kuu!
Nyt oli aika astuttaa
Oskarin tammat orhillansa
tannerta ukkosna jyristävällä.
Myös sika tarhan ympäri nyt
sai sydän kurkussa juosta,
röhkien, silmät killallaan
se punastuin avuks veikkonsa intos,
jok' epätoivoista hätäänsä huus
kourissa miehen,
joka liian julmasti leikki sen kanssa.
Oi toukokuu,
se kaipuiden, haaveiden kuu.
Sinertää avoveet!
Lahorastas ja turturikyyhky laulaa
jo niemien siimeissä.
Ja rätvänä niityillä kukkii ja kylpee.

Nyt tuli aika jo päästää
pois navetasta ne Paapelin vangit.
Käy läävään emäntä, piikaiset
lavit kädessä, kellot kalkattain.
Ja tuskin kellojen äänen kuuli
takaseinustalla Mansikki-rouva,
se hermostui, vesisilmin se lauloi.
Hän pölötti-kellon kaulaansa sai.
Mut kaksitalvias hieho, jolla
on purppurasuu,
se hyppi kuin tyttökoululainen,
joka tahtovi naimisiin.
Mut sonni, nuo urut Himalan läävän,
nimeltänsä Möyrymies,
hän hieho Hiljalleen
punasieraimet kurtistaa
ja köykistyy, nenä pitkällä irvii
kuin ruukinpatruuna,
ja iskee silmää, kun kylkehen
sai koskea hienon Hiljan;
ja pään-ravistellen, inhoksuin
se pärskyy nyt, tekohurskas,
vaan nauravi sonnin-sydämessään,
kun loikki Hilja,
tuo lapsonen hullu.
Mut mullikat! Heist' iloitkaamme!
He pahaa aavista ei!
He silmät pöllällä katsoo vaan,
kun lehmien kaulahan lavit pannaan.
Ne katsovat pyörehin päin.
Mut pörhössä korvin he kuulee sitten,
kun pörähti sisähän ampiainen.
Ens kerran he kuuli, yksvuotiaat,
tään säveleen: pörö rörö sum sum.
Kun lentää se laulaja tarhaan,
niin kummastellen sen lentoa seuraa
nyt katsehet mullikkain,
joist' Amuri nuorin on, pyöreäpää,
kai ranskankielell': Amour.

Jo ommeltu on
lavit, kellot kaulaan nyt:
kuus katkesi siinä neulaa.
Ja karja metsähän lasketaan.
Ulos rynkäävät vanhat sarvekkaat,
ja tarhassa käy
karuselli, loikkiva pyörtö,
perät pölkäten piiri kiertää.
Soi kellot, ja taivasta kohti
suut ammuu ja ammuilee.
Vain mullit ne ei ulos tahdo
pois turvallisesta suojastaan,
ei auringon hurmaa ne ymmärrä.
Ne kauhuissaan
kai arvelee,
mikä riivasi karjan viisahan muun
nyt moiseen ulkomaamatkan kiihkoon!
Kun tarhaan ne vaivalla työnnetyks saa,
ne seisovat haaralla säärin
ja silmissä synkeys yön.
Ja läävään ne jälleen pyörtää, töytää.
Mut siitäkös
suuttui nyt piiat ja armotta kiinni
Amourin ne hännästä kaappas,
ne kiskoi ja vei,
ja nauroi ja noitui ja pusseille löi,
peräpuolesta puukki kuin pukkia.
Voi sua, Amuri,
kun et ymmärrä, mikä on kevät ja Amor!
Jokos aavistit nyt
kuin mullikat muut:
sillä pellolla lentää ne nyt kuni leijat!
Kaikk' kansa vaskain! Ja liput liehuu, -
nuo häntien toivonviirit,urheillessa nuorison. -
Mut läävän ylpeys ja kenraalibasso,
mun urhoni, Möyrymies,
kas kuinka nyt kauniina hän
povi paisuen turnaukseen
jo rientävi, kaljupää
kera nuoren ja hienoisen Hiljan.
Viel' entisvoimissaan
on urhoni mun, el Cidini oiva!
Sitä riemuitsee
kai koko navetan seurakunta,
kun laulusaatossa metsään se poistuu.
Ja viidasta haan
helis, ammui ja soi
kevätkellojen symphonia.
Mut hiljaiseks Himala jäi.

Oi toukokuu!
Siners' siell' avoveet,
ja vehmaiden niemien siimeessä
se turturikyyhky illoin lauloi.
Kevät kauniisti pukeutui.
Jo vaaroilla korkeilla peittyi
talot viitain vihreyteen.
Kuin kukkaiset keskeltä seppeleen
monet punaiset päädyt jo vilkkui.
Mikä kauneus, jumalten yrttitarha!
Ja noroissa niittyjen viileiden
jalo, keltainen trollius keinui,
niin tuoksui puhtaalta
se viileä kukka.
Maamies: hän peltojen harjulla
nyt asteli, pusero ruskea yllä,
jälest' auran ja liinakkotamman;
sen häntä ol' aivan niinkuin
kai keskiaikana romanttisilla
oli linnanrouvilla tukka,
levällänsä ja tuulessa liehuin.
Tai myös kuin kultahius
mun entisell' oli armaallain,
yltävä pohkeihin.
Niin, maamies astui pellon harjaa,
ja vaolla tuttuna hyppi
jo västäräkki. Pääskysenkin
kertoivat nähneensä.
Pääskysen? Missä niin?
Sen nähneensä renki selittää
tuolla räystäällä Palvan Killin.
Ja kun nauraa muut,
hän ällistyy, hän nolostuu,
ja nauruun purskahtaa ja loikkii.
Sillä onpa nyt toukokuu!

Ja sänkynsä neidot muuttaa
nyt aittoihin, siellä he kirjeet
taas rustaavat heileillensä, -
kun käki kukkuu
veen niemillä kultaisilla,
ja välkkeessä salmien suun
raisuina sirmakat soi.
Kesän unelma

Hm, velisein,
täten kertonut oon
koko aikani, Himalassain
mitä tein, - jota tehnyt en.
Niin suli aika armas pois
kuin suli hangetkin.
Nyt meillä jo kahdeksaskolmatta
on vierivän toukokuun.
Nyt siellä on lehti jo täysi
ja tuomen kukkaset aukee.
Pian siellä jo kirsikkain
terät hentoina taas helottaa.
Yli lahden lapsien ääni
soi päivänpaisteessa rannikoilta,
kun loiskii ja laulaa he helmassa veen.
Ja illoin kuuntelee
väki, kuinka se satakieli
livertää siell' illan lehdossa!
Mikä ihanuus!
Kokot roihuvat, öin soi sirmakat, nauru.
Ja niityt tuuheat kukkiin
varustautuvat,
värit ylväät, keisarilliset:
viherjää keto, valkeita auringonkukat,
ja kämmekät on sinipurppuraa.
Itämaisessa loistossa horsma
on karmiinikaavussaan.
Pian herttuallisen hieno ruoka
tulee pöydille, tuoksuvat mansikat.
Ja sitten, sitten on lauluni
ruiskukkia jälleen ja nuokuntaa
jo kypsyvän tähkän. -
Ah sinne pois
minä tahdon, luo
sinivaarojen autereen!
Ah, jos sydän rauhaton kerran sois,
iät siellä ett' olla vois!
Velisein!
Fennia-tilkka tuo
kippis!- juo!
Lopetus

Noh, anteeksi
dityrambini mulle.
Sen aiheutti puoleksi viina,
fennia tuo, joka välkkyilee
kuin templissä kristallisessa
runolähde Parnassolla. Kippis!
Omaa jokainen kiittelee
syntymämaataan,
ja Himala, parhain se on
tään laupiaan, tumman yötaivaan alla.
Ja nyt, velisein,
joka vaieta sait, -
ja ehdit jo ennen!
ja viillät jo juustoa Sveitsin!
saat vihdoinkin sananvuoron.
Heti joudun myös
minä kuuntelemaan.
Ala pakista!

Kas, tuossa jo viinurityttö,
tämä korinttolainen colonna,
tämä ardennilainen muhkea tamma,
tuo kiiltävän Palmroosin punssin,
vihrehin kapselein.
Siis: riemuitse! jubiloi,
veli, kerro ja juttele! Sillä:
Hyvä meidän nyt on
paviljongissa Korkeasaaren,
tuoss' ikkunan alla kukkaismaa.
Hyvä kohdaten, kuoma, nyt iltaa
näin viettää, haastellen, maljoin myös.
Ei: hämyn-kuulautta yön!
Keväällä 1910 

KUOLEMAN RAJOILLA (1915)
I

Jo pari kolme viikkoa oli hän elänyt hirttonuora alati valmiina taskussa, eikä hän kuitenkaan koskaan tajunnut, miten tämä itsemurha-ajatus oli hänessä syntynyt. Se oli alkanut hiljaa, aivan huomaamatta, jo vähän ennen vaimon kuolemaa. Vaimon kuoltua se tuntui hänessä vain ikäänkuin juurtuvan syvemmä. Lie se alkanut jo sen ainoan, viimeisen lapsen kuolemasta, sillä hän oli ollut siihen lapseensa kiintynyt, ja sitten olivat osuneet ne muut onnettomuudet, jotka olivat vieneet pikkusäästöt.

Sillä todellakin ne säästöt olivat pieniä. Oli kuitenkin ollut kerran jo yli kaksisataa säästöpankissa, ja näin köyhän tehtaalaisväen kesken se oli jo tavallaan omaisuus, sillä elettiin kädestä suuhun. Lisäksi oli Juho Kokon vaimokin kitunut. Oli ollut menoja lapsista. Neljähän niitä oli syntynyt, mutta ainoastaan tämä viimeinen oli elänyt kahdeksanvuotiaaksi.

Niin oli hän nyt elänyt jo pari kuukautta, yhä vain itsemurhaa hautoen. Hän oli ihan herpautunut kaikelle. Kaikki mitä hän yrittikin, oli oikeastaan ja pohjaltaan sairaalloista, vaikka ei hän sitä itse tajunnut. Entisen talouden jäännöksistäkään ei ollut enää muistoakaan jälellä. Vaimon kuoltua oli tulipalo hävittänyt kaiken tuon vakuuttamattoman, vähäisen perun. Ainoastaan vanha puuhuilu oli säästynyt. Oli sattunut silloin kävelyllä ollessa olemaan povitaskussa.

Se oli kuivaa, kuumaa kevätkesää. Tehtaalla oli lakko. Se lakko oli kestänyt jo kauan. Monesta se oli tuntunut ihan loppumattomalta.

Sillä kun sitä lakkoa ja koko sen menoa, kaikkea tuota painostavaa, aina ajatteli - varsinkin köyhimmät kun sitä ajattelivat-, niin se tuntui matavan kuin pitkä, laiska mato. Ei eloa, ei iloa. Ainoastaan se lakon eloton, yksitoikkoinen mataminen päivästä toiseen, viikosta viikkoon. Oli kuin se olisi matelullaan ja yksitoikkoisuudellaan väsyttänyt silmää ja raukaissut mieltä. Juho Kokkokin oli lakkolaisia, ja se tuo vielä lie hänen sairaalloisuuttansa ikäänkuin syventänyt. Vaimon kuoltua, ennen lakkoa, oli hän kolmatta kuukautta maannut sairaana. Jo silloin olivat loppuneet varojen jäännökset, ja se samainen tauti lie kaiken muun lisänä heikontanut häntä koko tämän pitkän lakon kestäessä.

Ja niinpä olikin hän jo nämä viime ajat elänyt kuin toisten armoilla. Aivan huomaamattansa oli hän tullut ikäänkuin veltoksi, tai oikeastaan voimattomaksi. Viime ajat hän oli asuksinut ruokamiehenä Tiupan luona. Sen eukko näet toimeentuloikseen piti ruokalaisia. Samaisen Tiupan tuparähjän ullakolla hän oli tämän kevätkorvan, jo kohta kaksi kuukautta, asuksinutkin. Olihan siellä huoneentapainen siksi korkea, että sopi paraiksi seisomaan. Tavarakomero se oikeastaan oli, ei asuinhuone, mutta oli siinä toki akkuna ja saattoi siinä näin kesäaikana asua.

Niin päivästä toiseen ja kolmanteen. Tänään hän istui siellä taas yksin. Oli jo yli aamiaisajan, kuiva, poutainen kesäpäivä, mutta ei hän ollut vielä huoneesta ulos poistunut. Pienestä pojasta lähtien oli hän soitellut puuhuilua, maalaamatonta, kansantekoista puusoitinta. Se vanha huilu oli halki elämän ollut hänelle kuin joku rakas pikkukapine. Samoin oli sita soittanut Jo se hänen viimeinen kahdeksanvuotias poika-vainajansa, ja siksi kai hän olikin ollut siihen poikaansa erikoisemmin kiintynyt.

Nytkin hän taas sen muisti. Siinä yksin oleillessansa oli hän näet taas johtunut tapansa mukaan soittelemaan.

"Muista joskus kotis veräjää, moni miete silloin heräjää."

Sitä hän osui soittamaan. Sitä oli soitellut se hänen poikavainaansakin. Ja aina oli hän itse sitä soittaessaan tai kuullessaan muistanut synnyinmökkinsä veräjää, jonka korvassa koivu oli kesäisin viheriöinyt.

Hän soitti kauan. Ympärillä oli hiljaista. Hän unohti, ettei ollut eilen syönyt. Päivä kiipesi yhä korkeammalle tehdasrakennusten ja pihojen yli, ja mieleen alkoi taas hiipiä se ainainen pimeä kuoleman-ajatus. Lopulta hän, tajuamatta miksi, nousi, otti hattunsa ja lähti jyrkkiä, pimeitä porraspahasia myöten astumaan alas.

Nyt hän oli jo kokonaisen kuukauden syönyt ja elellyt velaksi, ja Tiupan väki, varsinkin vaimo, alkoi jo äänekkäästi marista. Niillähän oli itselläänkin siinä köyhyys. Tiuppakin oli lakon vuoksi työtön. Tekihän vain mitä tilapäisesti töikseen sai: korjaili herrasväen huonekaluja, autteli vaimoaan ja muuta semmoista koetti hommata, mutta ei tuota sitäkään työtä usein ollut. Köyhyys siinä pyrki tulemaan. Lapsia oli kahdeksan, vuosi kunkin väliä, ja pari niistä vielä kivulloista.

Nyt oli jo puolipäivä, Juho ei ollut syönyt mitään. Ei hän viime aikoina yleensäkään ollut uskaltanut säännöllisesti käydä syömässä. Oli ihan kartellut koko taloa, elänyt joskus päiväkauden aivan syömättä, ja milloin oli uskaltanut, niin olihan vain haukannut jotain, ei pöydässä, vaan penkillä istuksien ja tupakoiden ja ihan kuin varoen, ettei Tiupan Maija sitä pitäisi syömisenä, vaan ainoastaan pureksimisena. Kai se on muualla syönyt ja nyt ajatuksissaan vain siinä pureksii - niin hän luuli Maijan hänen syöntinsä käsittävän. Se syöntivelka se teki araksi.

Niin oli hän nytkin siinä tupakoidessaan jotain palan toisen pureksia natustanut. Mutta sittenkin Maija toraili. Kivulloisen lapsensa kanssa puuhaillen se nureksi kuin muka itsekseen:

"Tahtovat vain... Nekin Hypiläisen miehet... Kolmen päivän syönnös on jo maksamatta..."

Juho Kokko arvasi, että se oli oikeastaan hänelle tarkoitettu. Hän herkesi natustelemasta, tupakoi kuin ajatuksissaan, mieli painuksissa. Sairas lapsi vaikeroi jotain, mutta hiljaa tuo toki. Oltiin ääneti.

"Se on...", tapaili Juho Kokko lopulta jotain sanottavaa, mutta käänsikin sitten ikäänkuin joksikin muuksi ja puheli:

"Mutta vähänkös sitä maailmassa runoillaan... Ne kun ovat nämä yhteiskunnalliset olotkin semmoiset."

Hän puhua hapuili sitä tosin kuin peitelläkseen, että oli kuullut ja ymmärtänyt Maijan äskeisen nurinan. Ei kukaan kuitenkaan tarttunut häpen puheluunsa. Tiuppakin näkyi puuhailevan lasta syliinsä.

Ja silloin alkoi taas hänen mieltänsä hiukaista se ainainen salainen ajatus. Hän muisti taas, että hänellä on hirttonuora taskussa. Hän painui kumaraisemmaksi, sulkeutui aivan äänettömäksi. Joku kuva eläytyi mieleen: hän muisti sen aikoinaan vanhaa puuhuilua soitelleen poika-vainaansa ja istui ja tupakoi ihan ääneti, kumarassa, katse lattiassa.

"Jaa... Yhteiskuntaolot... Tahtovathan nekin olla", puheli lopulta vasta pitkän ajan kuluttua Tiuppa, nyt pikku lapsi käsivarrellaan seisoksien, tuon Juhon äskeisen puheen vastaukseksi. Ei näet tuntunut hänestä oikein sopivalta olla mitään vastaamatta.

Mutta ei se puhe sen pitemmältä Tiupaltakaan sujunut. Hän veteli lapsen paidanhelmaa sen alapuolen suojaksi ja aivan kuin puheli jotain sille asialle. Lopulta Juho Kokko nousi ja poistui ääneti. Maija puuhaili eteispahasessa ruokakomeron ovella, selin eteiseen. Oli kulettava sen ohi. Hän koki päästä pois kuin varkain, käveli hyvin varovasti, ettei Maija huomaisi hänen siitä ohi hiipivän. Tuntuikin tuo hiipiminen onnistuneen. Hän pääsi asumusrähjän kartanolle, missä vastaan hengähti kuiva, kuuma ja tyven kesäpäivä ja pölyisen tehdaselämän ominainen tuntu.
II

Anna Suni oli tehtaan lapsia, ja niin oli tavallaan Juho Kokkokin. Jo kymmenvuotiaana oli hänkin tullut torpastaan häädetyn isänsä kanssa tehtaalle. Siitä lähtien oli hän ahertanut joka päivä tehtaan työläisenä.

Ja niin oli Anna Sunikin: pikkutyttösestä aina kahdeksantoistavuotiaaksi oli hän elänyt tehtaan töissä ja leivissä. Kahdeksantoistavuotiaana oli sitten joutunut työttömäksi. Töiden vähyyden takia oli erotettu silloin lähes puolet työläisistä. Hän oli joutunut maailmalle ajautunut kaupunkiin, viipynyt siellä vuosikausia ja palannut tehtaalle takaisin noin vuosi sitten. Oli vuokrannut huoneen ja ansaitsi toimeentulonsa pesulla ja silityksellä.

Juho Kokko oli kiintynyt Annaan jo ennen hänen tehtaaltalähtöään. Anna oli ollut tehtaalaisten lauluseuran paraita laulajia, kuten Juho itsekin. Ja niiltä ajoilta oli hiljainen, äänetön ystävyys jatkunut. Nyt vaimon ja lempilapsen kuoltua tuntui Anna ainoalta omaiselta.

Ja sitten lakon puhjettua, kun Juho Kokko jo kulki itsemurha-ajatuksissa, olivat he yhdessä joutuneet lakon johtohenkilöiksi. Tosinhan Juho Kokko oli sitä ainoastaan nimeksi. Lakon johto, kuten kaikki muukin, oli itse asiassa luisunut pois hänen käsistänsä, vaikka toiset eivät sitä huomanneetkaan. Mutta jo se seikka, että hän oli lakkojohtokunnassa, vahvisti sittenkin tuon johtokunnan toimia, sillä työväestö piti Juho Kokkoa yhtenä luotetuimmistansa. Henkisen terveytensä aikoina hän olikin ollut ensimäisiä puuhaajia. Aina hän nytkin oli tuon johtokunnan kokouksissa läsnä, joskus puhuikin jotain, mutta itse asiassa hän tuskin kaikistellen tajusikaan mistä ja mitä päätettiin. Hän oli kaikelle jo väsynyt ja hervonnut.

Mutta Anna puuhasi sitä terveemmin. Vanha lauluseurojen aikuinen ystävyys oli näissä kokouksissa ja puuhissa hiljaa verestynyt. Miltei ihan ajatuksettomana, hirttonuora taskussa, yksin tehtaalta kulkiessaan Juho Kokko oli monesti aivan huomaamattansa joutunut kävelemään Annan luo, istuksinut siellä Annan työssään puuhaillessa ja poistunut aina mieli raskaana. Niin.

Mutta työläiset, varsinkin vaimot, jotka näkivät Juhon niin usein käyvän Annan luona, puhuivat ja kuiskailivat, että hän on Annaan rakastunut. Siitä rakkaudesta - niin arveltiin johtuu sekin Juhon omituinen olo, ettei hän ole enää sama kuin oli ollut aina ennen.

Ja todellakin siinä oli rakkautta. Hiljainen mieltymys oli Juhon vallannut ihan tyyten. Siellä Annan pienessä huoneessa oli niin puhdasta ja siistiä kuten aina silittäjättärien työhuoneessa. Siellä istuksiessaan ja kokiessaan puhella oli hän aina herkistynyt ja tullut surulliseksi ajatellessaan, että ei se Anna kuitenkaan hänestä välitä, ja silloin oli taas mieli alkanut painua ja se ainainen itsemurha-ajatus päästä yhä enemmän valtaan.

Se oli sekaisin kuoleman ja rakkauden runoutta: Kesä on mennyt, mutta pilkahtelee ihana syyspäivä. On satanut hieman ensi lunta, mutta hiljainen päivänpaiste on sulattanut sen paikotellen pois, niin että näkyy ruohopälviä, jotka syyspäivän kaihoisessa paisteessa vihannoivat keskellä hienoisia ensi lumia ja haastavat surullisesti siitä kesästä, joka on ollut ja mennyt.

Niitä semmoisia hetkiä Juho Kokko eli Annan luona, ja se hiljainen rakkaus oli yhä ja yhä ikäänkuin riiputtanut häntä elämässä. Se se oli myös kaihollansa toiselta puolen kehittänyt hänen itsemurhaajille ominaista, salattua ja hiljaista sairaalloisuuttansa.

Mutta ei Anna tiennyt millä miettein Juho Kokko aina hanen luonansa istuksi. Suri, sen hän näki, mutta vähänkös oli syytä: vaimon ja lapsen ei kaukainen kuolema, lakko, köyhyys, äskeiset sairaudet, yleinen raskas mieliala, joka varsinkin näinä lakon viime aikoina oli alkanut painostaa koko tätä köyhää työläisväestöä. Oli siinä surulle syytä. Hiljaisella osanotolla koki Anna elää Juhon mukana. Työn ja ahertelun lomassa hapuilemallaan puheella hän koki aina virkistää ja rohkaista mieltä, kun Juho hänen luonansa masentuneen näköisenä istuksi.

Ja sinne Annan luo häntä nytkin Tiupan tuvasta Maijan selän taitse eteispahaisen läpi hiivittyään oli alkanut kulku johtaa, hänen sitä edes huomaamattansa. Pouta oli kuivannut tehdaspihojen noen ja teiden pölyn kuivimmilleen. Jo astunnastakin se pölähteli, mutta pouta kun oli aivan tyyni, ei pöly voinut ajelehtia, vaan painui oitis takaisin paikoilleen.

Hiosti. Kuumuus ihan raukaisi. Pölyinen tie kulki tehdasasutuksen halki. Pienoisia työläishökkelejä vain molemmin puolin ihan kuin jossain rähjäisessä esikaupungissa. Jossain perunamaa akkunan alla, jossain pensas, pari.

Ei eloa. Painostavan lakkoajan ja kesäisen, poutaisen puolipäivän elotonta tunnelmaa kaikkialla. Erään hökkelin piha-aidalla kiekaisi kukko kertasen käheähkösti. Juho Kokko näki tuon kaiken epäselvänä, ylimalkaisena kuvana. Vastaan ajoi loppumattoman pitkältä tuntuva jono hiilikuormia. Maalaiset näkyivät tuovan hiiliä. Joko kaupaksi tai jo myötyjä. Hevoset astuksivat hiljaa, kuin helteen uuvuttamina. Miehistä toiset istuivat kuin torkuksissa korkeiden hiilikuormiensa päällä, toiset kävellä tarpoivat kuorman rinnalla aivan kuin elottomina. Juho Kokko tajusi senkin näyn ainoastaan ylimalkaisesti: ikäänkuin epäselvästi hän erotti, kuinka tuo vastaan tuleva jono suoltui ohi kuin elottomasti, helteestä uupuneena, miehet hieman nokisina. Kuoppapaikoissa lompsahtelivat kärrien pyörät rummuissa, ja hiilikuorma ja sen päällä torkkuva ajaja aina ikäänkuin nyökähti.

Ja sitten taas samaa ja samaa epämääräistä matamista. Kärrien kuivettuneet pyörät tuntuivat rummuissa lotisevan. Juho Kokon päässä alkoivat kaikki nuo näyt ja huomiot käydä yhä epäselvemmiksi, sikäli kuin tuota ohi lotuuttavaa jonoa jatkui. Hänen oma käyntinsä tuntui kuten soutajasta vastaantulevan laivan ohi soutaessa: vaikka koki astua siellä tienvieressä, niin tuntui siinä kuumuudessa ja epäselvyydessä, kuin ei hän pääsisi sen etemmä, vaan suoltuisi se kuormajono vain ohi, hänen itsensä yhä samalla paikalla astua yrittaessä.

Polviensa hän vain tajusi siinä elottomassa kuumuudessa astuessa tasaisesti notkahtelevan. Kai se lie heikkouttakin ollut. Kai myös mielen Painostuksesta iohtunutta.
III

Kotona se Anna oli. Asui tehdasasutuksen laidassa, ja siellä oli jo kartanollakin hieman kylän luonnon tuntua: akkunapuolikas oli auki ja sen alla kukki sireeni.

Sanaakaan puhumatta oli hän tullut ja istahtanut ja jäänyt siihen tupakoimaan, vaikka ei tuo piippukaan oikeastaan palanut. Katse oli kiintynyt johonkin lattianrakoon, ja tuskin hän huomasi Annan puuhailuakaan.

Ei selvää ajatusta. Ei Annakaan nyt puhunut. Se äskeisen ajaa lotuuttavan kuormajonon vaikutus oli matanut jo lopen ohi, Ja hän istui aivan tyhjänä. Ei tuo nyt haluttanut erin puheen alkuakaan hapuilla. Anna nouti uuden raudan liedeltä ja ryhtyi jatkamaan silitystänsä.

"No mitä, Juho?" alotti nyt vihdoinkin Anna puhelun ja lisäsi:

"Niin että mitäs kuuluu?"

Se tuli nyt, vasta nyt, kuin tervehdykseksi. Juho hidasteli:

"Eipä tässä mitään erikoisia", tapaili hän, oli imaisevinaan savut ja lisäsi muun puutteessa:

"Ne nää yhteiskunnalliset olot kun rupeavat kärjistymään, niin..." Hän puhui sitä aivan kuin osoittaakseen, että muka oli sitä asiaa siinä äänettömänä istuessaan punninnut. Mutta siihen se loppuikin. Ei ollut millä jatkaa.

"Niin mitä sitten?" tarttui silitystään puuhaileva Anna tovin kuluttua, kuin puhetta vireillä pitääksensä. Juho tapaili:

"Ka ei mitään erin... Se vain Tiuppa siinä lähtiessä otti puheeksi ja arveli, että... jos ne olisivat toisin..."

Mutta siinä taas loppui kaikki ja sekoittui. Taas tuntui olo ikäänkuin raskaalta.

"Mutta mitäpä niistä", käänsikin hän puheensa äkkiä, äänikin aivan kuin masennuksissa, ja nyt hän koki alkaa uutta, puhellen:

"Minä taisin olla paraiksi kymmenvuotiaaksi tulossa silloin, kun isä-vainajan mökillä viimeistä kesää asuttiin."

Omituista! Varsinkin sen viimeisen kesän hän nyt näinä viime aikoina oli niin selvästi muistanut ja lisäksi erään toisen: sen, jolloin oli opetellut huilua soittamaan, noin seitsenvuotiaana.

"Oli silloinkin tämmöinen hyvä kesä", koki hän siinä kumarassansa jatkaa ja lisäili, katse yhä siinä sillanraossa:

"Meidän tuvan rapuilta oli pihanurmikkoa pitkin järven rantaan ehkä sen verran kuin tästä tuohon Hilapan tuvalle."

Miten vaivalloiselta, raskaalta hänestä nyt tämä puhuminenkin tuntui. Hän muisti, kuinka oli silloin poikasena soitellut ison pihlajan juurella, mutta vielä useammin pihaveräjällä, jonne mökin kaksi lehmää vasikoinensa illoin saapuivat. Nyt se kuva tuli mieleen tavallista elävämpänä, ja hänestä tuntui, kuin istuisi siellä veräjällä nyt hänen poikavainajansa, istuisi ja soittelisi puuhuilua, kuten hän silloin, äidin lypsäessä karjapihalla. Ei, ei ottanut nyt puhe sujuaksensa. Annakin vaikeni.

"Mutta mitäpä niistä... Vanhoista muistoista", lopettikin hän äkkiä, tovin vaiettuansa, ja aivan toiseen asiaan mennäkseen hän nyt uudelleen ikäänkuin siitä puheensa alkuosasta alkaen puheli:

"Meitä kuitenkin painavat nämä kärjistyneet yhteiskuntaolot niinkuin eloton rautaharkko... Jos sitä yritätkin mitä, niin se vaan painaa!" Ja taas äänettömyys. Annaakin alkoi painostaa. Hän koki uurastaa työssään ja aikoi puhua jotain eloisempaa, mutta ei tuo tahtonut puhe lähteä. Ja silloin tuntui, kuin olisi häneltä päässyt hiljainen huokaus.

Oikeastaan Anna puuhaili Ameriikkaanlähtöä, vaikka ei ollut siitä vielä kellekään puhunut, ei Juhollekaan. Olo tuntuikin kotimaassa käyvän työlääksi. Herrasväki, kun tiesi hänen olevan lakon puuhahenkilöitä, ei antanut hänelle enää pesua. Työväellä taas ei ollut millä pesettää. Lakkolaisten voimat tuntuivat nääntyvän. Kaikki painosti. Oli hänellä jo koottuna niukat matkarahatkin.

Mutta nyt, Juhon siinä masennuksissaan istuessa, varustautui hän ilmoittamaan tuosta aikeestansa lähteä Ameriikkaan. Juhon tavallistakin painostavampi masentuminen alkoi hänessä, kuten usein ennen, herättää sääliä ja osanottoa. Kuin saadakseen raskaan painostajaisen huoneesta pois karkoitetuksi oli hän puuhannut kahvikupit ja valmiin kahvin siihen silityspöytänsä kulmalle, kaasi Juholle kupin ja kehotti:

"Juho... Juo nyt!" Miten puhtaalta se Anna tuntuikin nyt taas Juhosta siinä, valkea silittäjättären esiliina yllään puuhatessaan. Aivan hänen mielensä taas virkistyi.

"Ota nyt leipääkin!" kehotteli Anna silityspuuhissaan ahertaen. Juho istui penkillä kumarassa. Kuin kehotusta totellakseen hän kurotti leivoksen reunasta irtaantuneen murusen, alkoi sitä pureksia natustella, kuten äsken Tiupan tuvassa sitä murustansa, ja samalla puheli:

"Olisipa tässä leivättäkin välttänyt... Juuri äsken söin aamiaisenkin."

Häntä ujostutti sanoa totuus: ettei ollut eilenkään syönyt. Ja jos Anna olisi nyt miten pyytänyt häntä syömään enemmän, ei hän olisi sitä tehnyt. Häntä painosti tämä köyhyyden tunne. Mutta samalla hän alkoi hiljaa herkkyä. Annan ystävyys sai taas hänen herkän sielunsa värähtelemään. Taas sekoittui hänessä se ainainen rakkauden ja kuoleman runous, punoutui samaksi rihmaksi. Hän muisti hirttonuoransa, ja miten lie ollutkin, herkkyi hän siinä jotain puhuakseen äkkiä kysäisemään:

"Surisitko, Anna, jos yhtenä päivänä niinkuin... sanoisin jäähyväiset koko tehtaalle?"

Sitä itsemurhaansa hän tarkoitti. Mutta ei Anna ymmärtänyt. Luuli Juhon aikovan lähteä työnhakuun muualle ja puhuvan niistä jäähyväisistä.

"Surisitko, Anna?" toisti Juho. Annasta tuntui Juho nyt ihan omituiselta, kaihoisalta. Silitystään asetellen hän tapaili:

"Mitä sinä nyt, Juho... Eihän tässä mitä..." Hänenkin mieltänsä aivan herkytti tämä Juhon mielenmasennus. Vaistomaisesti hän sen tajusi. Kuin mielialaansa peitelläkseen hän jatkoksi tapaili:

"Kuka tässä tietää kuka meistä ensiksi jäähyväiset sanoo..."

Hän tarkoitti sitä omaa lähtöänsä, Ameriikkaan-menoansa. Mutta siihen oli puhelu tauota. Sen aiotun matkankin takia tuo lie ollut Annan mieli nyt niin herkkä. Hän syventyi työhönsä. Juho istuksi, oli tupakoivinaan. Ajatus ei ottanut tehdäksensä työtä. Katse kiintyi taaskin siihen samaiseen sillanrakoon. Hyvä tovi oltiin aivan ääneti. Mutta lopulta hän, ikäänkuin olisi virkistynyt, kohentautui ja kaihoili:

"Ei... Et sinä, Anna, surisi... Et, et sinä surisi, Anna!" Anna ihan heltyi.

"Hyvä isä... Mitä sinä nyt, Juho, tuolla tavalla!" koki hän tapailla ja ollen ihan altis kaikelle aikoi ilmoittaa sen oman matkansa, puhellen:

"Kun nämä todellakin, nämä yhteiskunnalliset olot... ovat niin kierot."

Hän oli ihan kuin helteinen, näppäsi kostealla sormella silitysrautaa, sen kuumuutta koetellen, ja kuin hajanaisena jatkoi:

"Niiden takia tässä minäkin tulin jo ajatelleeksi, että jos tästä poistuisi Ameriikkaan... Ei se köyhän isänmaa ole enemmän täällä kuin muuallakaan maailmassa."

Oli alkanut hiljaisuus. Tämä Annan ilmoitus tuli Juholle ihan odottamatta. Se koski häneen. Oli kuin ainoa ystävä olisi ilmoittanut hänet jättävänsä. Hän painautui kumaraansa ja istui ja koki saada jotain ajatuksen tapaista kiinni.

Ja niin loppumattomiin. Anna silitti. Kuului raudan pehmeä suhahtelu puhtaalla paidalla. Annankin mieli ikäänkuin herposi. Puseron kaulus tuntui puristavan omituisesta herkkymisestä helteiseksi käynyttä kaulaa. Hän vetäisi sitä nopeasti väljemmäksi. Oli kuin olisi kurkkua kuivannut.

Ei ääntä. Sireenin tuore, kukkiva oksa pisti avonaisesta akkunapuoliskosta hieman huoneeseen. Miten lie mieleen silloin lopulta elpynyt se Juhon ja hänen poika-vainajansa huilulla niin monesti soittelema "Kotilaulu". Kuin oloa virkistääkseen, ja kuitenkin enemmän sisällisestä kaihosta, johtui hän silloin siinä silityspuuhassaan hyräilemään sen paria säettä:

"Kun kotiportin muisto mieleen saa, on niinkuin satais' lunta leppoisaa."

Mutta siihen loppui kaikki ja alkoi äänettömyys. Kuului tehdaselämän mykkä, etäinen jymy. Osa tehdasta kävi jo rikkurien avulla. Juho Kokko istui yhä ennallaan. Hänen päässänsä kuvastui taas se äskeinen lohduttoman pitkältä tuntuva hiilikuormajono silloin tällöin lompsahtelevine ja lotisevine pyörineen, ja sen taustana kuvastui tehdasasutuksen laaja hökkelia,lue, jolla vallitsi poutaisen sydänpäivän hiljaisuus, ilman muuta eloa kuin se aidanselällä kertasen kiekaiseva kukko. Mieli painui. Taas hän muisti taskussaan olevan nuoran, nousi ja poistui hiljaa hiipien, aivan kuin varkain, kuten äsken Tiupan tuvasta.
IV

Viime aikoina oli alkanut ilmestyä yhä useampia rikkureita. Lakko tuntui ikäänkuin kuoleva potilas herpaantuvan. Isoperheisillä oli hätä käsissä. Kaikki oli syöty, kaikki myöty. Lakossa oli sama tuntu kuin kuolevassa raukeus kuoleman edellä.

Mutta taas ja taas ilmestyi viimeisiä elonmerkkejä, epätoivoisia tavallaan. Lakossa yhä pysyvien ja työhön palanneiden välit kiristyivät. Oli kuulunut jo uhkauksia. Oli yritetty jo väkivaltaisuuksiakin. Tehtaan puolesta oli senvuoksi hankittu lisää poliisivoimaa.

Mutta se oli yhäti katkeroittanut jyrkimpien mieliä. Moni nuori oli menettänyt malttinsa. Uhkaukset kävivät yhä julkisemmiksi. Jos siis yhtäällä, jopa pääasiassa, kaikki herposi kuten kuoleman edellä, niin jännittyi sensijaan toisaalla kaikki entistäkin kireämmäksi, jopa aivan äärimmilleen. Ei tuulenhenkäystäkään. Päivä tuntui yhä kuumenevan.

Annan luota lähdettyään oli Juho Kokko kävellyt pitkin tehtaan pölyisiä pihoja ja kujia ihan ilman määrää. Annan äskeinen ilmoitus Ameriikkaan-menosta tuntui tyhjentäneen häneltä maailmasta loputkin. Eivät vielä koskaan ennen olleet tehdaspihat tuntuneet hänestä niin elottoman autiolta kuin nyt. Ei hän tajunnut nyt tehtaan kosken jymyäkään. Jossain hääri miehiä kivilouhimossa, mutta ei hän sitäkään kuvaa aistinut muuta kuin epäselvästi: Oli kuin tuo kuumuudessa ahertava miesjoukko olisi huojunut siellä työnsä tahdissa verkkaan, kuten kuumuuden savujen läpi himmeästi häämöttävä kuva.

Niin saapui hän kosken yläpuolelle jokirantaan, "möljän" luo. Siinä pari miestä purki lastia kalkkiproomusta. Kuuma ilma oli harmaana kalkinpöiystä. Virran aalto loiskahteli joskus proomua vasten. Nostoranan rautahaalain ja vitjat rumahtelivat, ja miehet, kalkista valkoisina kuin myllärit, huutelivat haalaimen täytettyään lapioihinsa nojaten ranan hoitajalle pitkää, puhuvaa:

"Hiiiijop!"

Siihen laiturille, eräälle pölkylle, istahti Juho Kokko ja jäi ääneti katsomaan miesten työtä. Tehtaan jyminä kantautui tänne entistä tummenpana, ja sen raskasta voimaa lisäsi etäisen kosken jykevä, tasainen pauhu. Ohi kulki muutamia lakkolaisia, nuoria miehiä. Eräs niistä soitteli hanuria. Pysähtyivät hetkeksi, katsoivat.

"Rikkureita!" äänsi sitten hanurin soittaja, Aapo Pusa, tarkoituksellisesti. Mutta eivät nuo sen enempää. Lähtivät ääneti jatkamaan kulkuansa, ja Juho Kokko istui oloiansa.

Mutta proomun kalkkilastia purkavat miehet olivat kuulleet äskeisen "rikkuri"-sanan. Uhkaukseksi he senkin käsittivät Olot olivat jo niin kireät. Ja niinpä he alkoivat epäluuloisina katsahdella siinä rannalla pölkyntyvellä istuksivaa Juho Kokkoa. Kai se on siinä jonain lakkovahtina. Sehän on niitä lakon johtokuntalaisia. Kauan aikaa he kuitenkin olivat vaiti.

Mutta lopultakin pakkasi johtamaan puheisille. Juhon olo ihan jo harmitti. Oli levähdyshetki. Nostoranan vipu heilui höllällä nuoransa varassa. Kuului vain puisten väkipyöräin kuiva natina ja kitinä.

"Mitäs se Juho Kokko?" virkkoikin lopulta Antti Närhi tupakkaa siinä pannessaan. Juho ei vastannut hyvään toviin Hänen sairaalloinen ajatuksensa oli kiintynyt siihen höllällä vaappuvaan ranan vipuun ja pyörien natinaan. Se natina kun muistutti sitä äskeistä hiilikärrien pyörien lotinaa ja lompsetta. Juhon äänettömyys lisäsi miesten epäluuloja.

"Vahtii... urkkii!" arveli silloin jo lopulta proomun hoitaja Taavi Uski. Ihan Juhoa härnätäksensä hän sen, muka muille puhuakseen, arveli. Ja Juho loukkaantuikin siitä urkkimissanasta. Hän aikoi jotain sanoa, mutta ajatus oli niin raukea ja kaikelle turtunut, etta ei tullut suoraan sanotuksi. Sensijaan hän alkoi, tosin kuin vastaukseksi, puhua niistä nostoranan vivun pyöristä ja muusta. Hän tapaili:

"Istun tässä vaan muuten ja katselen." Ei tiennyt miten jatkaa. Välipä tuolla.

"Mitä katselet?" tarttui Uski jo hieman ynseänä, ja nyt jatkoi Juho:

"Noita rissoja... Kun ne natisevat ja loki loksahtelee niinkuin olisi koko laitos rempallaan."

Se tuntui joltain salaperäiseltä uhittelulta, vihjailulta. Miehet vaikenivat. Juhon väsyneet ajatukset saivat vapaasti kiintyä siihen omaan asiaansa. Kaikki sekoittui hänessä taas sairaalloiseksi, ylimalkaiseksi kuvaksi. Hän muisti taas ne lotisevat pyörät ja puheli ylimalkaisesti:

"Mutta se on oikeastaan koko tämä yhteiskuntajärjestys semmoinen... Kaikki lotisee ja lompsahtelee, ja kuitenkin se vielä mataa eteenpäin... kuten pitkä rahtikuormajono... Vaikka tosin hevosetkin jo ovat uuvuksissa."

Ja siitä se alkoi hiljaa kehittyä. Epäluuloiset miehet luulivat Juhon tuolla omituisella puheellaan vihjailevan jotain salaperäistä, kostoa tai muuta väkivaltaa. Antti Närhi, joka oli hänen vanha työtoverinsa, koki nyt ihan puolustautua, selittäen:

"Mitä sinä, Juho, joutavia!" Ja hän jatkoi ihan kuin masentuneena:

"Minullakin kun on siinä seitsemän pientä lasta ja kivulloinen vaimo, niin ei siinä jaksa kaikkia kovia kestää." Ne äskeiset miehet olivat kiertäneet toiselle rannalle ja soittelivat siellä metsikön varjossa hanuriansa. Juho varustautui Närhille jotain oikaisuksi sanomaan, selittääkseen, että ei hän ole tarkoittanut mitään moittia, mutta ei ehtinyt alkaa, kun Närhi jo masentuneena jatkoi, kuin itsekseen puhellen nurkui:

"On tässä... Kohtalo tämä." Aivan hänen äänensä tuntui värähtelevän. Toiset miehet tupakoivat vakavina. Närhi jatkoi:

"Elät... Koetat pyrkiä ja pysyä leivässä... Mutta mitenkä lykästää?" Ja itse hän riensi vastaamaan:

"Ketä lykästää, ken sortuu... Rimpuilet siinä ja pinnistät voimiasi, mutta surutonta päivää et elä."

Se tuli niin masentuneesti. Juho Kokon mleli painui yhäti maahan, sinne kuhun katsekin. Ihan ajatuksettomana hän tapaili:

"Ne ovat olot... Parantunevatko nuo sitten sillä, että työtä tekee..." Mutta silloin kivahti Taavi Uski. Hän luuli Juhon noilla viimeisillä sanoillaan pistäneen rikkuriudesta. Työnantajana

- hän oli työnjohtaja - hän ihan sähähti ja tiuskaisi vihaisesti:

"No korjaa sinä sitten olosi sillä, että jouten maleksit."

Ja ennenkuin Juho ehti mitään sanoa, jatkoi hän ynseillen:

"Että työtä tekee!... Pahus!... Työttäkö luulet näin kyl- mässä maassa elettävän!" Se oli ilmi vihaa, riitaa.

"Elä suutu", virkistyi Juho Kokko ja yritti puhella:

"Minä olen tasan viisineljättä vuotta tehdasta palvellut, mutta.. "

"Elä pölötä!" keskeytti Uski kiivastuneena lapio kädessä jotain puuhaillen ja toisti ynseänä:

"Viisineljättä!"

Ihan hän viskasi lapionsa kalkkiproomuun, niin että pehmeä, kuiva kalkki tupsahti, ja jouduttautui panemaan taas nostoranaa käyntiin. Mutta Juho Kokko alkoi painua entiseen raukeuteensa. Joku ylimalkainen mielenmasennus valtasi hänet taas. Kuin itsekseen puhellen hän tapaili:

"Mutta mitäpä näistä kinoista.. Mikä kerran lotisee rik- kinaisenä, se särkyy ja romahtaa kerran kuin itsekseen, ja sen alle voi voimakaskin sortua!"

Mutta taas he käsittävät sen salaperäiseksi uhitteluksi. Uski kiivastui:

"Pois siitä!... Paikalla pois, tahi poliisin haetan!" Ja nostoranan kuivat pyörät taas kitisivät ja natisivat, ja kuivan kalkkipölyn jauhoamat miehet ryhtyivät työhönsä. Juho Kokko istui hetkisen, nousi sitten ääneti ja alkoi pois- tua. Jalat vain notkahtelivat polvista raukeina kuin velttou- den tai väsymyksen johdosta, ja hänen poistuessaan tehtaan pillin kuiva huuto leikkasi tyyntä, poutaista ilmaa.
V

Hän oli aikoinansa, kuten muutkin tehtaan työmiehet, varsinkin vanhemmat, visusti muistanut tehtaan palvelukseen tulonsa vuosipäivän. Ne olivat niitä vanhoja aikoja, jolloin pitkäaikaista palvelusta pidettiin kunniana ja jolloin ylpeiltiin jokaisesta täyttyneestä vuosikymmenestä. Olivathan ne pikkupalkintoinensa juhlia tehtaalaiselämän alati harmaassa yksitoikkoisuudessa.

Nyt olivat ajat tosin muuttuneet. Mutta sittenkin hän tänä aamuna muisti, että tänään on kulunut viisineljättä vuotta siitä, kun hän kymmenvuotiaana tuli tehtaan työhön, joksikin oppipojaksi tai semmoiseksi. Siitä asti oli-hän joka päivä ollut työnsä ääressä aina viime sairauteensa ja tähän nykyiseen lakkoon asti.

Ja yritti hän sitä tuloansa muistellakin. Tehtaan pilli oli juuri huutanut. Sieltä vinnikomeronsa akkunantapaisesta hän voi nähdä yli koko tehtaan. Näkyi se tiekin, jota myöten hän oli isänsä jälestä kävellen saapunut. Kaikki hänestä oli ollut silloin niin outoa, suurenmoista, että hän oli aluksi siihen kaikkeen uteliaana kiintynyt, kunnes oli alkanut vaivata rauhallisen kotimökin ikävä. Hän muisti sen tulopäivänkin. Se oli ollut ihan tällainen kuuma ja tyyni kuin tämäkin.

Mutta ei se muisto nyt häntä kauan viehättänyt. Se hävisi aivan itsestään. Aivan huomaamattansa hän alkoi taas sensijaan muistella sitä samaista kotimökkiänsä. Se se viime aikoina olikin niin usein mieleen sukeltanut. Mutta pian haihtui sekin muistelo, hävisi kuin hetkisen aikaa edessä lennellyt perhonen. Ties miten hän taas tapansa mukaan oli saanut käsiinsä sen vanhan puuhuilunsa, istui kyykkysillään vinnikomeronsa nurkassa ja soitteli mitä sattui.

Mutta kuului ääniä. Tiupan Maija tuo tuntui siellä alhaalla puhelevan. Ihan tuntui äkäilevän. Juho muisti taas sen ruokavelkansa. Hiljaa hän laskeutui alas ja koki päästä eteisestä ulos, niin etteivät tuvassaolijat sitä huomaisikaan. Huilukin oli unehtunut tulemaan matkaan. Hän pisti sen povitaskuunsa ja lähti tavallisille tarkoituksettomille kiertelyillensä.

Niin hän maleksi ja kierteli. Lopulta hän lähti valssiosastolle. Juuri siellä hän oli nämä kolmekymmentäviisi vuottansa uurastanut. Sinne hän oli suorastaan poikasena joutunut. Työt näkyivät siellä olevan jo miltei täydessä käynnissä. Oli työhön palanneita entisiä lakkolaisia, oli muualta hankittua väkeä. Jo kaukaa, ovea lähestyessään, hän näki miten tulipunaisena hehkuvat rautatangot kiisivät valssausrullien välitse notkeina kuin tuliset käärmeet, ja kuului se ainainen raskas koneiden jymy. Hän lähestyi aivan ajatuksettomana.

Mutta ovea etemmä hän ei päässyt. Erityisellä huolella vartioitiin, etteivät lakkolaiset pääsisi missään yllyttämään jo työhön ryhtyneitä, jopa turmelemaan koneita. Ovella jouduttautuikin työnjohtaja Hilli vastaan. Ystävällisesti tuo toki koetti tehtävänsä suorittaa. Juuri kun Juho Kokko aikoi astua ovesta sisään, asettui hän eteen ja puheli siivosti tosin:

"Elä nyt, Juho, viitsi tulla tänne... Isännistön puolesta kun se kuitenkin on kerran kielletty."

Silloin tuntui Juho Kokon mieltä hieman ikäänkuin kirpaisevan. Hän pysähtyi ääneti, seisoi lyhyen hetken, mutta istahti sitten kumaraiseksi jollekin harkolle siihen ihan ovipieleen. Hän muisti nyt taas, kuinka hän silloin kymmenvuotiaana poikana oli juuri tästä ovesta ensi kerran tehtaan työhön astunut.

Ja niin sitä oli sitten jatkunut vuodesta vuoteen, joka päivä, yksitoikkoisesti, kuten pitkän heilurin ainainen, säännollinen loikkuminen kellossa. Hilli seisoi yhä ovella. Vaiettiin. Mutta lopulta tuli Hilli siihen, varustautui ihan tupakkaa tarjoomaan ja asiaa pois painaaksensa samalla puheli:

"Tässä onkin meillä kiireitä töitä."

"Ka", äännähti Juho Kokko ja yritti jatkaa:

"Poikkesin tässä vain muuten..."

"Niin... niin... niin no", ehätti Hilli sotkemaan ja sitä menoaan toisti:

"Kunpa se nvt on kerran kiellettv. niin... Ei sille mitään voi... Pane nyt tästä tupakka, Juho", tarjosi ihan sikarin. Juho viivytteli.

"Olkoon!... Palaa tässä vielä... piipussa", kieltäytyi hän lopultakin ottamasta. Hillikin jäi äänettömäksi. Hän oli aina pitänyt Juhosta. Hän seisoi hetkisen ja poistui ääneti. Ja yhtä ääneti nousi yksin jäänyt Juho Kokkokin hetkisen siinä katse maassa istuttuaan ja poistui jatkaaksensa taas samaa määrätöntä vaelteluansa. Päivä paahtoi kuumimmillansa. Muutamassa seinässä sylkeä puhkutti eräs torvenpää kuumaa höyryä ulos, ja toisaalla imeä kurnutti iso letku vettä tehtaaseen, ryyppäillen sitä säännöllisillä kurahteluilla. Ja hilpeä naakkaparvi lennellä kisaili muutaman pihan yllä poudassa, erään korkeahkon päädyn seutuvilla.

Niin saapui hän eräälle kivilouhimolle. Joukko hikisiä miehiä uurasti siinä kankineen pelottavan isojen kivilohkareiden kimpussa. Näkyivät vääntävän niitä raitiotien vaunuun. Joku sähköllä käypä väkipyörä hinasi apuna, ja sen iso peukalorauta loksahti rattaan hampaalta hampaalle säännöllisesti, hyvin verkkaisessa tahdissa. Juho Kokko istahti siihen kuin työtä ja menoa katsomaan.

Ja juuri paraiksi saapui siihen nyt se kalkkiproomun hoitajana toimiva työnjohtaja Taavi Uski. Pari tuon proomun lastin purkajaa oli muuttanut tänne työhön, ja hän tuli maksamaan niille palkkoja purkamistyöstä. Hänellä oli isohko lompakko rahaa täynnä. Näkivät sen kaikki miehet, kun hän siitä maksoi.

Mutta Uski oli viimeisestä kinastaan harmistunut Juho Kokkoon. Jo oitis tullessaan hän vilkaisi siihen äkäisesti. Ja palkat nopeasti maksettuaan kysäisi aivan vihaisesti:

"Mitä sinä täällä taas?... Yllyttämässä?"

"Eipä tässä mitä", tapaili kumarassa tupakoiva Juho Kokko, katse yhä maassa, ja lisäili:

"Mietin vain kahta tehtaalle-tuloani... ensimäistä ja viimeistä, sillä..." Löysi hän toki sanat ja lopetti:

"Ensimäisellä kerralla ovi avattiin. Viimeisellä kerralla se sulettiin."

Mutta Taavi Uski ei halunnut jatkaa. Lyhyesti käski hän erään miehen mennä noutamaan poliisia viemään Juho Kokon pois, ja sitä menoaan hän poistui paikalta Juho Kokko istuksi vielä hyvän tovin aivan ääneti, synkkänä. Mutta lopulta hän, jo ennen poliisin tuloa, nousi ja ihan uhittelevasti puheli umpimähkään:

"Loksaan... Niinkuin tuo väkipyörän peukalorauta vielä kerran loksaan!"

Ja kun hän sen sanottuaan poistui, tuntuivat hänen polvensa tavallista syvemmä notkahtelevan, eikä hänen mielensä ollut vielä koskaan elämässä ollut niin katkera ja raskas kuin nyt. Mutta miehet katsoivat ääneti hänen poistumistansa. Uhitteluksi he kaikki sen loksaamisen nyt käsittivät.
VI

Hän oli nyt, louhimolta lähdettyään, yksin harhaillut pitkät ajat. Oikeastaan koko tuo tapaus oli jo hänen sielussaan ylimalkaistunut joksikin epäselväksi, himmeäksi: poudan autereiden ja päivänsavujen läpi siinsi hänelle ainoastaan hämärä kuva kivilouhimosta, jossa miehet hikisinä huojuivat, ja valssiosastosta, josta kuului painostava, tumma jymy. Mielen oli vain täyttänyt katkeruuden tunne

Ja kuitenkaan hän ei ollut katkera kenellekään erityisesti Mieli oli vain muutoin karvas ja raskas ja väsynyt kaikelle elämässä. Yhä ja yhä uudestaan hiipi mieleen se kuoleman asia, Ja han ihan kopeloi jo sitä taskussa olevaa hirttonuoraa. Oli hän siinä kuleksiessansa yrittänyt poiketa Annan luo, mutta se ei ollut kotona. Seinän takana asujat sanoivat sen lähteneen hankkimaan passia Ameriikkaan-lähtöä varten Siis taas Annakin kohta poissa.

Niin saapui hän tuossa jo lähellä illansuuta Antti Närhin asumusrähjälle. Hän muisti sen kalkkiproomussa puhumat puolustelut: puheet sairaasta vaimosta ja seitsemästä pienestä lapsesta, joiden takia oli ollut pakko luopua lakosta. Hän pysähtyi, nojaili piha-aitaa vasten ja koki miettiä sitä kaikkea.

Eikä hän silloin voinut olla menemättä Närhin vaimon luo puhumaan, ikäänkuin pyytämään anteeksi jotain. Hänestä oli yleensä alkanut tuntua, kuin olisi hänen suhtautumisensa kaikkiin ihmisiin jo hiljaista hyvästijättöä. Aivan huomaamatta olivat hänessä näinä viime aikoina väsyneet kaikki elävän maailman tunteet: väsynyt oli viha, rauennut kaikki. Ainoastaan se Annaan suhtautuminen oli vielä tunteista eleillä. Se oli kuin viimeinen liina, joka huiskutti poistuvalle jotain - jäähyväisiäkö, kutsuako takaisin elämään, luo?

Ei sitä tajunnut. Hämärtyi vain, yhä hämärtyi, ja yhä huiskutti se Annan etäinen valkoinen liina, se viimeinen liina. Ja kotona tuo Närhin Kaisa olikin. Sairasti hivuttavaa tautia ja oli jo riutunut ihan elämän ja kuoleman rajoille. Silmät olivat painuneet syvälle kuoppiinsa. Ei niissä enää leimunnut elämä, vaan kuolema niistä katsoi. Istuksi vuoteessa, yski ja puheli, neuvoksi jotain lapsille.

Ja miten lie ollutkaan, alkoi Juhosta tuntua siltä, kuin olisi hänellä nyt toveri kuoleman matkalle. Hän istui, tupakoi ja koki mietiksiä. Mutta ajatus oli turta. Ei hän saanut sitä työhön. Kuumoitti vain sielussa kuva jostain salaperäisestä tiestä, jota hän vaeltaa tämän kuoliaaksi kuihtuneen vaimon kanssa, vaimon, joka katsoo häneen lasittuneilla silmillänsä. Hän ihan kuin eli siinä maailmassa. Niin istui hän kauan ääneti.

"Mitä Juholle kuuluu?" tervehti lopulta sairas vaimo, saatuaan lapset neuvotuiksi. Juho ikäänkuin heräsi, koki puhua.

"Eipä tässä mitä kuulumisia", tapaili hän ja koki sovitella sitä kalkkiproomutapausta, ikäänkuin Kaisa olisi sen tiennyt.

"Minä siinä Antille", puheli hän, "tulin kalkkia purkaessa sanoneeksi, niin hän käsitti sen väärin ja luuli minun soimaavan... Vaikka ei se sitä ollut."

Mutta ei se Kaisa niistä asioista tiennyt. Ei myös näyttänyt mistään semmoisesta enää välittävän. Hengitti raskaasti huohottaen ja puheli:

"Mitäpä me niistä... kalkkiproomuasioista... Aikamme täällä elämme ja kidumme ja... kuolemassahan me kaikki saamme rauhan." Eikä Juho tiennyt mitä siihen sanoa. Hän painui yhä syvempään kumaraan ja vaikeni. Kaisa oli hapuillut kirjan ja alkoi lukea ääneen.

"Jeesus sanoi: ottakaa kivi pois. Sanoi hänelle Martta, sen sisar, joka kuollut oli: Herra, jo hän haisee; sillä hän on neljä päivää kuolleena ollut. Jeesus sanoi hänelle: enkö minä sinulle sanonut; jos sinä uskoisit, niin sinä näkisit Jumalan kunnian. Ja kun hän nämät sanonut oli, huusi hän suurella äänellä: Latsarus, tule ulos! Ja se kuollut tuli ulos sidottuna käsistä ja jaloista kääriliinalla, ja hänen kasvonsa olivat sidotut ympäri hikiliinalla. Jeesus sanoi heille: päästäkäät häntä ja antakaat.hänen mennä.

Niin monta juutalaista, jotka olivat Marian tykö tulleet, ja näkivät ne, kuin Jeesus teki, uskoivat hänen päällensä." Yskiminen siinä katkaisi. Juho istui ennallansa... Sattuikin tämä luku nyt. Ja äkkiä hän siinä masentuneena istuessaan Kaisalle arveli, tapaili:

"Niin... Vaikka liekö tuo enää ollut oikein." Ja kun Kaisa ei vastannut, niin hän sen huohottaessa jatkoi, katse maassa:

"Kun sitä kuka kerran tästä maailmasta pois lähtee, niin liekö tuo oikein palata... Vieras ja vainaja sitä silloin kuitenkin täällä olisi." Kaisa huokasi syvään, mutta ei virkannut mitään. Hetken vaiettuansa alkoi nyt Juho siinä kuin yksikseen mietiksiä ja puhua:

"Kerta tässä eräänä talvena..." Ei siitä erin monta vuotta ollutkaan. Hän jatkoi:

"Sorsa oli joukostaan häipynyt ja jäänyt tänne ja elätti itseään talven yli tuossa alisen kosken suvannossa... Mutta vilu sillä tuntui täällä olevan, ja näki, että se tunsi itsensä täällä vieraaksi."

Todellakin! Joka päivä hän oli käynyt sitä suvannon reunalla tervehtimässä, laitellut sille suojapaikkoja pahimman varalta ja kokenut siitä huolehtia. Olipa hän kerran ihan vartavasten, talvipakkasessa, soitellut sen huviksi huilua siinä lumisella rannalla.

"Haudankaivaja siihen osui silloin tulemaan", muisti Juho sen kirkkaan pakkaspäivän, kun hän oli soitellut ja hautuumaalta työstään palaava haudankaivaja oli tuon oudon soiton kuultuaan poikennut luo ja jäänyt siihen kummastelemaan ja katsomaan kirkkaan pakkaspäivän talvista kuvaa. Se sorsa oli tullut Juhon ja sen poika-vainajan lemmikiksi. Se poikavainaja oli joka päivä tiedustanut häneltä sorsan vointia, itse kun ei vielä nuoruutensa vuoksi voinut käydä sitä säännöllisesti tervehtimässä. Niin.

Nyt hän muisti sen orpo-sorsan. Hänelle kajasti, miltä kuuluisi hänestä tämän maailman huilunsoitto, jos hän kerran palaisi kuoleman mailta: Niin se olisi kuin se talvinen huilunsoitto yksinäiselle sorsa-paralle.

"Niin että eikö tuo lie paras, kun ei enää palaa... Jos on kerran tästä maailmasta lähtenyt", jatkoi hän hetken vaitiolon jälkeen puheluansa. Piippu oli tyyten sammunut, mutta pysyttelihe toki ikenessä.

"Sillä kyllä sitä kuitenkin oltaisiin silloin täällä vieläkin viluisempia ja vieraampia kuin sorsa talvisessa suvannossa... Pelättäisiin meitä, eikä meille kukaan huiluaan soittaisi", lopetti hän. Alkoi vaitiolo. Kaisa hengitti raskaasti. Hänen korvissansa humisi Juhon puheista jotain siitä maailmasta, jonka ovia hän jo itsellensä hiljaa aukoi.

"Mitäpä meistä... Herra se meidän tulomme ja menomme kuitenkin päättää", äänteli hän lopulta, kuin jotain sanoaksensa, alistuaksensa. Puhelu loppui. Hetken istuttuansa Juho lähti pois ihan ääneti, muistamatta edes sitä, mitä varten oli tullut. Mutta Kaisasta tuntui Juho nyt omituisemmalta kuin koskaan ennen. Vasta nyt yksin jäätyänsä hän sen huomasi ja luuli, että Juholle oli jotain tapahtunut tai että häntä painostaa joku, vaikkapa aikomus jotain outoa tehdä. Miehensä tultua kotiin hän yritti vaivalloisin sanoin kertoa tapauksesta, mutta se keskeytyi, kun lapset tulivat ja hälinällänsä sotkivat kaiken.

On jo ilta. Närhin tuvasta poistuttuaan oli Juho kävellyt jos missä syrjäpoluilla. Ei häntä haluttanut mennä asumukseensakaan, sinne Tiupan vinnikomeroon. Ihan se talo jo pelotti sen syömävelan takia. Häntä alkoi taas valtailla ainainen kaikkeen väsyminen. Se aamullisten tapauksien synnyttämä mielenmasennus painosti vain kuin mykkä, eloton, umpimähkäinen voima.

Tehtaan pilli huusi jo viimeisillekin työläisille vapauden. Kului jo siitäkin tovit, monetkin, mutta yhä hän kierteli. Ja nyt saapui jo yö. Naakat nukkuivat paikoillansa korkealla katonharjalla jos räystäälläkin. Yövahti kierteli, yksi siellä, toinen täällä. Varottiin väkivallantekoja lakkolaisten taholta. Tehdasalue oli tyhjä. Raskas, iso tehdasrumilas kohosi mykkänä kesäyön hiljaisessa, lienteässä valossa. Oli jo ohi puoliyön.

Vasta tuossa lähellä päivännousun aikoja saapui Juho Kokko tehtaan lehtoiselle hautausmaalle. Hän meni poikansa, vaimonsa ja isänsä haudalle. Kaikki ne olivat siinä rinnatusten, ja ihan siinä pojan haudan pääpuolessa viheriöi iso, tuuhea koivu, aivan samanlainen kuin oli aikoinaan se kotimökin veräiänkorvakoivu. Hän istahti siihen haudalle, istui siinä, istui kauan, kuin ajatuksettomana.

Aurinko jo nousi, kesäinen, varhainen aurinko. Oli kesäisten nukkuvien paras unen aika. Hän muisti huilunsa. Tuore valo vuoti hiljaa ruohottuneille haudoille ja hautaristeille. Ei ääntä. Kaikki nukkuivat. Ainoastaan lintuset tirskuivat. Hänkin oli väsynyt, painautui pitkäksensä ruohoiselle haudalle ja nukahti siihen.

Kun hän heräsi, paistoi aurinko jo korkealla. Tuore ruoho oli lakoutunut ja peitti hänen kasvonsa, ja ympärillä rehotti vihanta heinä, jossa pörisi lihava mehiläinen. Silmiin osui taas se koivu. Siinä tirskutteli joku eloisa lintu, ja ilmassa tuntui vielä hieman aamun raikasta tuoreutta. Ei haluttanut nousta. Hän virui vielä tovin siinä selällään, vihanta ruoho kasvojen varjona, ja katsoi sitä kuvaa.

Kunnes sitten lopulta nousi, kohottautui kyykyllensä. Huilu oli siinä vieressä: Huomaamattansa hän alkoi taas sitä soitella, soitti kauan, hautakummun vieressä ruohokossa istuen. Viimein saapui haudankaivaja. Hän ikäänkuin heräsi sen tulosta ja kuin jostain syystä puolustautuen puheli:

"Olin kävelyllä... Kun tuli siinä aikaisin noustuksi, niin lähdin hautoja katsomaan."
VII

Tehtaalla oli tänä päivänä hälinää ja humua. Yöllä oli päästetty se kalkkiproomu irti rannasta. Se oli ajautunut virran mukana koskeen ja ruhjoutunut sen kuohuissa mäsäksi. Ainoastaan proomumiesten koppi oli säilynyt jotenkin eheänä, kelluen suvannossa vedenpinnalla johonkin esteeseen takertuneena. Eikä siinä kyllin kauhua. Tuossa samaisessa kopissa oli nukkunut se työnjohtaja ja proomunhoitaja Taavi Uski. Hänen ruumiinsa löydettiin kopista. Mutta ei hukkumisesta kuolleena. Hänet oli ennen proomun irroittamista murhattu. Pää oli lyöty jollain rauta-aseella mäsäksi. Hänellä oli ollut palkanmaksuja varten varatuita tehtaan rahoja pari tuhatta, ja ne oli ryöstetty.

Oli huhua ja kuisketta. Poliisit tutkivat asiaa kiireesti jälkien vielä vereksinä ollessa. Tottuneiden vaistojen erinomaisella hoksaamiskyvyllä he luulivat oitis löytäneensä johtolangan. Uski-vainajaa ei tietty kenenkään erikoisemmin vihanneen, ei kenenkään uhitelleen. Ei muiden kuin yhden. Närhi ja ne toiset kalkkiproomulastin purkajat samoin kuin kivilouhoksenkin miehet tiesivät nyt kertoa, että Juho Kokko oli juuri edellisenä päivänä louhoksilla ja sitä edellisenä siellä möljällä uhitellut jotain salaperäistä: puhunut "loksaamisesta" ja "lotisevan sortumisesta" ja muusta.

Siinä oli poliisille johtolangan pää. Käytyään Tiupalta tiedustamassa, oliko Juhon ehkä kuultu viime yönä liikuksivan ulkona, sai hän kuulla, että Juho oli ollut poissa koko yön. Asia oli poliisista aivan selvä, Juho Kokko on murhaaja. Mutta poliisi tekikin aivan odottamattoman ilmoituksen: antoi tiedoksi, että on päästy jo murhaajan jälille. Murhaaja on muka eräs äsken vankilasta päässyt mies. Se on paennut, mutta jälillä ollaan.

Se oli eksytystä. Asiaa tutkimaan oli kutsuttu salapoliisi jota ei tehtaalla kukaan tuntenut. Se oli käskenyt noin menetellä, että murhaaja Juho Kokko rauhoittuisi. Hän tekeytyy sen ystäväksi, heittäytyy salaiseksi rikolliseksi, urkkii kavaluudella. Kenties on Juholla useita rikostovereita, ja ainoastaan täten voi nekin pyydystää: hän rauhoittaa ne niin, että jäävät paikoilleen, urkkii sitten niiltä ovelasti, ystäväksi, veijariksi tekeytyen, ja niin vangitsee kerralla kaikki.

Mutta tehtaalla oli kuohua ja kuisketta ja kuului arveluita. Poliisin tarkoituksellinen ilmoitus kyllä tehosi. Ei Juho Kokkoa nyt epäillyt enää muut kuin itse poliisi, joka oli hänen syyllisyydestänsä varma ja kietoi vain viisaasti verkkoa hänen ympärillensä.

Anna Suni oli saanut passinsa ja alkoi jo hiljaa valmistella lähtöänsä, lopetella töitänsä ja puuhailla vähien tavaroittensa myömistä. Ei niitä matkarahojakaan liiaksi ollut, mutta kuitenkin oli toivo selviytyä. Lisäksi oli eräs kaupunkilaistuttu nyt juuri kirjoittanut ja luvannut lainata, jos tarvitsee.

Ja miten olikaan, niin alkoi hänestä siinä lähtöä ajatellessa tuntua hieman vaikealta. Tehdas kaikkine huolinensa oli sittenkin hänen synnyinpaikkansa. Olihan siellä jokirannoilla, jos missä, aina joku muisto, joka kertoi jotain, ehkäpä suruista, joskus muutakin. Lapsuuden ja parhaan nuoruuden muistoja ne sittenkin olivat, vaikkapa kaiken yllä leijailikin joku tehtaalaiselämän ainainen harmaa pilvi.

Ja erityisemmin vaikealta tuntui nyt erota Juho Kokosta. Aina se oli ollut hänelle ystävä. Se se oli silloin pikku varojensa aikana auttanut hänet työttömyysajan painaessa kaupunkiin ja jo sitä ennen kokenut avustella, aina siitä päivin kuin äiti kuoli. Isänänsä, jonain hyvin läheisenä, hän oli Juhoa aina pitänyt.

Ja nyt vielä se Juhon säälittävä tila! Annan herkkä silmä oli huomannut ne monet ihmisluonnon hienot pikkuseikat, jotka työläisen povessa piilivät syvemmällä kuin muiden. Hänen olonsa kävi vaikeaksi, kun hän ajatteli, että hänen nyt täytyisi jättää Juho semmoisena. Niin oli hän nyt poikennut asialle Närhin sairaan vaimon, Kaisan, luo. Se johtuikin nyt puhumaan siitä Juhon eilisestä olosta, joka hänestä oli tuntunut niin omituiselta.

"Juho Kokko tässä eilen oli ja puhui... Tuntui niin kummalliselta koko sen olo", alkoi hän siinä muut puhelut puhuttuaan. Anna vaikeni. Kaisa yski ysköksensä ja selviydyttyään jatkoi kuin yskimisestä väsyneenä:

"Mutta sitä lie hänelläkin surunsa... Sitä ei meikäläisen poveen jaksa nähdä muut kuin Jumala ja me itse... Se tää kova elämä painaa meissä kaikki niin kovin syvälle." Herra siunaa! Annasta tuntui, kuin yrittelisi hänen silmiinsä pyrkiä kyynel. Kaisa makasi vuoteessa ihan voimattomana ja tovin kuluttua toisteli kuin itsekseen huokaillen:

"Painuu... painuu... Kaikki painuu meissä syvälle..." Hän koki kääntäytyä tai kohentautua ja lisäsi:

"Sitä kun ei meikäläisellä ole aikaa vaivojansa valitella ja ... niitä pinnalla muiden nähtävänä pysyttää, niin... Eivät ne silloin maailman silmiä kyyneleisiksi kostuta."

Anna ei ollut jaksaa puhua. Juhon kohtalo kuvastui hänelle nyt aivan vihlovan säälittävänä. Erityisesti muisti hän, miten Juhon polvet olivat varsinkin viime aikoina astuessa väsyneinä notkahdelleet ja miten miltei kaikessa oli kuvastunut joku hajanaisuus.

"Niin... Eihän sitä tiedä... Se on kullakin kohtalonsa. Juholla niinkuin muillakin", tapaili hän jotain Kaisalle sanoaksensa. Vaiettiin. Joku köyhä kukka kukki punaisena ja yksin kuin orpo hökkelin ikkunapahasella, ja vain Kaisan hiljainen, vaivalloinen hengitys kuului huoneessa.

Oli pouta kuten ennekin. Tehtaa,n savutorvi purki lihavaa savua, joka rasvatyynessä ilmassa laajeni ja muodosti kuin pilven tehdasrakennuksen ylle, ja sen pilven alla lennellä kisailivat nyt naakat. Ja Annakin tapasi Juhon kohta Närhin tuvasta lähdettyänsä. Se oli hautausmaalla nukuttuaan ja ruohojen ja vihreyden keskella herattyään ikäänkuin hieman virkistynyt. Oli kierrellyt metsissä ja poikennut johonkin mökkiin ja palasi nyt tehtaalle. Niin osui hän tulemaan Annaa vastaan Annan mennessä erääseen lähimökkiin asialle

"No, Juho!" tervehti Anna häntä ystävällisesti ja lisäsi:

"Tule nyt kävelemään mukaan." Ja Juho lähti. Polku kulki metsän läpi. Siinä mukana kävellen hän yritteli jotain puhua. Mutta ei tuossa nyt johtunut mieleen muuta kuin se hautausmaalla nukkuminen. Siitä hän yritti puhella.

"Nukahdin tässä... haudoilla... Kun ei työtkään esteenä ole", sai hän sanotuksi. Hän kertoi miten oli herännyt, ja äkkiä alkoi toisin, puheli:

"Närhin Kaisa siinä eilen luki, että Latsarus, kun hänet kuolleista herätettiin, niin tuli ulos hikiliinoissa ja kääriliinoissa... Niin sitä vaan tulee silloin ajatelleeksi..."

"Niin mitä?" tarttui Anna, ja Juho tapaili:

"Niin... sitäpä minä vain ajattelin, että... Jos tuo se poika-vainaja siinä nukahtaessani olisi Latsaruksen tapaan noussut kuolleista ja istunut haudan reunalla ja soittanut huilua, kun minä heräsin." Anna ei vastannut. He kävelivät tovin ääneti. Sitten Juho arveli:

"Mutta mitäpä siitä!... Ei se tapahdu!... Sitä vaan maailmassa runoillaan, mutta ei se runo elä ja tapahdu tässä maailmassa."

"Niin... Juho", tapaili Anna. He olivat saapuneet veräjälle, josta Annan tie kääntyi mökille, mihin hän oli matkalla. Arvaten, ettei Juho tule perille, hän siinä veräjän yli noustessaan puheli:

"Tule nyt, Juho, vielä puhumaan... Olisikin yhtä ja toista sinulle sanottavaa." Ja hän jatkoi matkaansa.

Mutta Juho Kokko seisoi kauan veräjään nojautuneena ja katsoi Annan poistumista. Vasta sitten kun Annaa ei enää näkynyt, hän virkosi ajatteluun ja puheluun. Hän muisti silloin tuonnoin, itsemurhaa tarkoittaen, kysyneensä Annalta, surisiko se, jos hän yhtäkkiä häviäisi, ja sitä muistellen hän nyt äkkiä itsekseen suruisesti kaihoili:

"Ei... Ei se Anna surisi minua... Ei, ei se surisi Anna minua!" Ja taas alkoi hänen mielensä painua raskaaksi ja ylimalkaiseksi.
VIII

Viki Nykäri oli taitavimpia etsiviä poliiseja. Oli jo saanut ilmi monet hyvinkin hämärät rikokset. Hän se nyt oli saapunut tutkimaan tätä Uskin murhaa. Jo ihan ensi töikseen hän heittäytyi tutuksi Juho Kokon kanssa. Kertoi olevansa vihoihin joutunut työtön, kuleksivansa eikä välittävänsä enää mistään. Ja niinpä hän nytkin seurustui Juho Kokon puhetoveriksi. Oli kuuma päivä, kuten yleensä oli näinä aikoina ollut.

Jokirannassa heittelivät pikkupojat kiviliuskeilla "voileipiä" vedestä. Juho oli istahtanut lähettyville metsikön varjoon ja katseli poikasten hilpeää tointa ja hälyä. Kuului tehtaan ja kosken etäinen, raskas jymy, ja ylempänä tarpoivat miehet tyhjää proomua vastavirtaan. Viki Nykäri tuli siihen luo kuin metsissä ilman aikojaan maleksija, puhui sanasen helteestä ja istahti.

"Piruvie!" alkoi hän puhelun niistä tarpovista miehistä, jatkaen:

"Yhdet siellä vaan saavat helteessä tarpoa, mutta patruunat ne siitäkin työstä rauhassa lihovat." Ja kun Juho Kokko ei siihen mitään lisännyt, jatkoi hän, sadatellen:

"Mutta se on nykyisessä yhteiskunnassa köyhän elämä kovaa!"

Ihan hän innostui, vihastui, löi uhkaavasti polviansa ja vannoi:

"Mutta saakelivie!" Se tuli aivan luonnollisena. Ei siinä olisi kukaan teeskentelyä huomannut. Hän jatkoi, toisti, uhitteli.

"Saakelivie, sanon minä, tästä täytyy tulla loppu... Köyhyyden pitää kerran loppua raatajan kodista!" hän ihan julmistui.

Mutta ei Juho Kokko jaksanut enää innostua. Yritti hän kyllä, mutta mieli oli jo väsynyt.

"Se köyhyys... Se joka on raatajan kodissa", tarttui hän puheluun, mutta alkoi oitis herpautua riiihin omiin haaveisiinsa. Siinä puheen jatkoksi hän koki tapailla:

"Sen meikäläisen raatajan kotiin se köyhyys ilmestyy aina säännölleen niinkuin keväällä, joka kevät, kottarainen pihakoivuun "

Hänen äänensä värähteli jo surullisesti. Viki Nykärikin tekeytyi sen johdosta kuin masentuneeksi, murheelliseksi, köyhän kohtalosta puhellen:

"Se on tämä kiero yhteiskunta, joka sen saa aikaan." Senhän myönsi Juhokin. Mutta sittenkin veti hänen mieltänsä se oma väsymys. Se mieli koki aina vain pysähdellä levähtämään siihen, mikä oli vanhoilta ajoilta tuttu lepopaikka. Niihin kottaraisiin se taas kiintyi. Hän puheli:

"Minä ennen aikaan..."

Omituista! Ei hän ollut ennen koskaan ollut näin avomielinen; ei hän ollut kenellekään näitä salaisuuksia ilmoitellut: sitä, että hän on hiljaa ja salaisuudessa runoillut. Nyt hän avautui ja raukesi siitä puhumaan, jutellen:

"Niin... Ennen aikaan minä... Siitä raatajan köyhyydestä kun tässä nyt kerran puhe tuli... Niin minä ennen aikaan yrittelin runoilla... vaikka eihän se hääviä ollut... ja kyhäsin siitä köyhän köyhyydestä runon... Kottaraiseen vertasin sitä."

Mutta Viki Nykäri oli kiintynyt vain omiin tutkimuksiinsa. Hän koki syventyä Juhoon, puheli sopivalla tavalla, ja Juho avautui yhä ja kertoi:

"Kirjoitin siitä näin." Ja hän lausui kuin runoa ainakin:

"Ole, köyhyys, niinkuin kottarainen, köyhän majan aina tuttu vieras. Viivy, laula, visertele, mutta elä laula mieltä suruiseksi. Laula niinkuin kevään kottarainen laulaa ilot, riemut pihamaalle."

Se oli nyt muisto hänelle, se runo. Mieli levähti siinä, kuten levähtää väsynyt vanhalla tutulla veräjällä. Hän lisäsi:

"Eivät siinä taida riimit ja soinnut olla niin säällisiä kuin uloslukeneen runoissa, mutta eipähän se ketään pahenna." Ja niin jatkui. Nämä vanhat muistot ja se tehtaan raskas etäinen iyminä alkoivat yhä enemmän painaa Juhon mieltä.

Viki Nykäri oli jo oppinut tuntemaan Juhoa. Haaveilija niin hän päätteli. Ne hautovat salassa suuria, tekevät rikoksia luodakseen niiden avulla pohjan sille maailmalle, jota uneksivat.

"Mutta mitäpä niistä... köyhän runoilemisista!" päätteli hän siinä puhetta viritellessään äkkiä, innostui, kuvaili taas, kuinka mahdoton köyhän on elää runoilun elämää, kun rikkaat imevät kaiken.

"Mutta siinä täytyy tapahtua muutos!" vannoi hän ja meni sitä menoaan etemmä asiaansa, alkaen:

"Sinä tuota kuulut olevan hyvä huilunsoittajakin... Haudankaivaja kertoi sinun.. . eilisaamunako se olikaan vai milloin... soitelleen hautausmaalla."

Ja Juho kertoi, myönsi soittaneensa, puheli:

"Kuleksin siinä yön ulkosalla... kun ei ollut järin mihin mennäkään, niin... siinä vähän ennen auringon nousua osuin hautuumaalle, ja nukuin siellä."

Se selitti paljon Nykärille. Haudankaivajallehan Juho oli sanonut tulleensa sinne juuri silloin, tuossa seitsemän ja kahdeksan välillä, ja nyt ilmoittaa saapuneensa jo vähän ennen päivän nousua, siis noin kello kaksi yöllä, ja juuri siinä yhden ja kahden välillä on murha tapahtunut, koskapa murhatun kello oli ruumiin jouduttua koskenkuohuihin pysähtynyt 23 minuuttia yli yhden. Hän varmistui asiastaan, jatkoi, puhui kurjuudesta. Nyt hän ihan ynseili:

"Kottaraiset siinä silloin... Mitkä oikeat kottaraiset meille köyhille visertäisivät!" Niistä Juhon äskeisistä kottaraispuheista hän sitä johti. Hänen tekeytymisensä oli aivan järkyttävän todellista. Äkkiä hän heittäytyi ihan surulliseksi ja puheli:

"Sekin Juho Teppo... Tappoi sen kauppias Roivaan... Ensin aikoi lyödä kangella, mutta sitten kuitenkin kuristi ja sitoi hirttonuoraan, että olisi luultu sen itse hirttäytyneen."

Juho Kokko alkoi synkistyä. Se hirttäytymisasia loihti taas hänen mieleensä omat ajatukset. Taas hän muisti, että taskussa on nuora. Hän painui syvempään kumaraan. Viki Nykärin tottunut silmä huomasi sen. Tätä mielenliikutusta hän oli juuri tuolla oudolla puheellansa urkkinut. Juhon silmissä alkoi virranjuoksu kuvastua kuin joku hitaasti soluva nuora. Mutta Viki Nykäri jatkoi ennallansa, sadatteli rikkaita, surkutteli tämän maailman sortuneita. Äkkiä hän ihan riehahti vihasta. Silmät kiiluvina hän sieppasi puukon tupesta, löi sen pääpuolen, terä pystyssä, polveensa ja niiden Juhon kivilouhoksella lausumien "loksaamis"-uhittelujen johdosta ihan vannoi:

"Mutta loksaan!... Kerta vielä loksaan." Ja tiukasti katsoi hän Juhoa silmiin, kuten asia vaati, mutta itse asiassa tutkiakseen siten Juhon ilmeitä, ja samaan tapaan hän tenäsi:

"Ja entäs sinä, Juho?... Niin että loksaisitko, jos milloin niikseen tulisi?"

Mutta silloin osui tulemaan Antti Närhi. Oli jo lopetettu työt. Iltarusko alkoi punertua taivaalla. Viki Nykäri lopetti. Ei sitä muka sopinut Närhin aikana. Mutta Juho tuskin huomasi mitään, istui ennallansa. Se Nykärin hirttonuorapuhe oli lennättänyt hänen mielensä toisiin maailmoihin. Närhi istahti joukkoon, aikoi puhella.

"Mitäpä tässä", tapaili Juho ja jatkoi:

"Jos nimittäin hirttonuorakin ketä kuristaisi... " Hän puheli tavallaan kuin unessa, lisäsi:

"Ystävä aina pettää hädän hetkellä, mutta hirttonuora ei koskaan."

Se oli nyt jo hänen filosofiaansa. Se oli ikäänkuin oksa, joka oli vihertynyt hirsipuusta. Siinä oli väriä, mutta ei elämää, ei tämän maailman elämää. Mutta eivät toiset sen kaameutta käsittäneet. Nykäri eli omaa elämäänsä, piti Juhon mielialaa silmällä, ja Närhi tapaili vakavana, kuin ajatuksissaan:

"Ka sen on... Kuolema vaeltaa omia teitään ja kolkuttaa meille sauvallaan... kullekin omalla ajallaan ja tavallaan."

Mutta oli jo myöhä ilta. Aurinko laski. Iltarusko paloi loistavana. Etäämpänä purkivat miehet yövuorolla hiililastia, kärräsivät yksipyöräisillä käsikärryillä hiiliä korkealle telineiden varaan asetettua lankkua pitkin varastoon. Hiilistä noussut hienonhieno pöly muodosti miesten ympärille himmeähkön pilven, jonka takana paloi punainen rusko, ja kärräävät miehet kuvastuivat sitä taustaa vasten himmeinä kuin liikkuvat varjokuvat. Oli kuin vainajat siellä jossain toisessa maailmassa olisivat korkeaa lankkusiltaa myöten perätysten kärryjänsä työntäen vaeltaneet, peittyneinä outoon punaiseen valoon, johon kohonnut hienonhieno tomu kätki näyt himmeyteensä.

Eivät sitä näkyä tosin muut niin tajunneet kuin Juho Kokko sen tajusi, ja hänelle viheriöi taas se äskeinen kaamea hirsipuufilosofiansa.

Ja silloin alkoi hän äkkiä puhella ikäänkuin unissaanpuhuja tai hourailija. Koko tämä elävä ympäristö tuntui häneltä unehtuvan, ja hänelle kuumoitti vain se punertavien pölyjen himmentämä toinen maailma, jossa on kaikki punervaa. Hän tapaili kuten yksinpuhuja:

"Arvelin tässä... Kun sinä, Närhi, siitä kuolemasta puhut..." Siinä hän pysähtyi, jäi kuin miettimään. Nykäri piti salavihkaa visusti silmällä hänen joka-ikistä kasvonelettänsäkin. Oltiin ääneti.

"Niin... Kuolemasta kun Närhi puhuit", toisti lopulta Juho äkkiä, lyhyesti.

"Niin mitä?" tarttui nyt Närhi. Ja Juho koki silloin tapailla kuin jotain tavallaan toista asiaa hapuillen:

"Ei mitään..." Ja tuo iltaruskon punainen kuva yhä mielessä kuumoittamassa hän jatkoi hajanaista:

"Arvelin vain, että se siellä... Se kuumoittaa punaisena kuoleman jälkeen... Valo ja kaikki..."

Ja taas yritti hiipiä vaitiolo. Juho istuikin kumaraisena, eli kuin unessa. Tyyten taas masentuneena, mieli kokonaan maassa hän, kuten yksinpuhuja, siitä punoittavasta kuvasta vieläkin tapaili, kaihoili:

"Se vain siellä punoittaa... Ei puhuta eikä enää eletä, vain ollaan siellä kuoleman ahoilla ja... Kukahan meille siellä äänettömyydessä ja punoituksessa pillillä salaperäisesti soittaa?."

Ja taas vaiettiin. Närhi istuksi vakavana, kuin ajatuksissaan. Mitähän se Juho nyt noin puhuu? Viki Nykäri piti yhä tarkemmin häntä salaa silmällä.

"Mutta mitäpä niistä", äänsi Juho lopulta, ikäänkuin havahtuen, nousi ja poistui puhumatta enempää. Käynti näytti nyt entistäkin raskaammalta, polvet raukeammilta. Itsekin hän tajusi nyt pieksujensa rupsahtelun, kun hän siinä kivisen metsikön läpi kävellä kumpsutteli jonnekin, välittämättä mihin.

"Punoittaa... Se vain himmeästi punoittaa siellä kuoleman ahoilla", kaihoili hän yhäkin mielihaikeissaan siinä yksikseen ilman määrää jonnekin pois kävellessänsä.
IX

Viki Nykäri oli tyytyväinen työnsä tuloksiin. Koki hän kyllä hiljaisuudessa tutkia muitakin, ettei joutuisi harhaan, mutta sittenkin suuntautuivat kaikki epäluulot Juhoon. Eivät pienimmätkään jälet viitanneet muihin. Hänelle merkitsi hyvin paljon se, että Juho puhui hautausmaalle tulemisajastansa ristiin. Samoin hänen mielenliikutuksensa ja synkistymisensä hirtetyistä puhuttaessa. Eikä ainoastaan synkistyminen, vaan myös ne Juhon oudot puheet hirttonuorasta, se lohduton hirttonuorafilosofia. Hän tiesi, että ne semmoiset puheet voivat lähteä ainoastaan murhan ja kuoleman asioissa sairastuneesta sielusta.

Ja sitten ne Juhon oudot puhelut Närhin sairaan vaimon luona murhapäivänä. Viki Nykäri oli urkkinut niistä tiedon, istuksi nyt Närhin tuvassa, puheli kulkurin eleillä ja menoilla ja koki sitä tietä perehtyä noihin Juhon puheisiin perinpohjin. Hän oli johtanut puheensa jo syvälle, tekeytyi nyt Juhon puolustajaksi ja ynseili ihan vihastuneena:

"Vanhat ämmät!... Höpisette vain joutavia!" Hän imaisi savut ja jatkoi synkkänä:

"Luuletteko sitten, että köyhä mies jaksaisi mitä iloisia viserrellä."

Ja kun Kaisa koki heikosti jotain selitykseksi yritellä, keskeytti hän ja tenäsi:

"Joutavia juttuja!... Ja mitä outoa hän sitten puhui?" käänsi hän äkeäksi, muka torjuvaksi kysymykseksi, ja sairas Kaisa koki silloin selitellä miten voi ja mitä muisti. Se häntä oudostutti eniten, että Juho puhui silloin tavallaan ynseästi koko ylösnousemisesta, koko Latsaruksen herättämisestä. Häntä se oli ihan loukannut, ja nyt hän vaivalloisesti hengittäen ihan nureksi:

"Juhokin... Hänen vaimo-vainajansa uskoi ja luotti Herraan... Miten tuo mies nyt hänen kuoltuaan niin ynseäksi muuttui!"

Yskäpuuska keskeytti. Juhon vaimo-vainaja olikin ollut hänen hyvä ystävänsä. Hän suri sen puolesta Juhon takia. Ne tämän väen salaiset murheet olivat aina syviä, aina vihlovan hienoja kaikessa vähäisyydessänsä.

"Ei meillä köyhillä ole tässä maailmassa muutakaan murua, mistä surra.. . Jos tuon sen asian toki sitten sälyttäisimme", kaihoili sitten sairas vaimo. Viki Nykärikin sisällisesti aivan järkkyi. Olihan hän näissä asioissa puuhaillessansa nähnytkin ja kokenut paljon sitä, joka täällä pohjalla piileksi. Mutta mitäpä siitä! Virka oli hänelle virka, kaikki. Hän kuittasi sairaan vaimon nureksimiset lyhyesti, kulkurin tapaan ynseillen:

"Murut siinä!... Murut ovat aina muruja!"

Ja aivan synkkänä ja katkerana hän siinä tupakoidessaan lisäsi:

"Ken muruihin tyytyy, sille ei myöskään kannikka käteen lennä!" Siinä kaikessa oli niin todellinen katkeran elämän tuntu. Se oli näytelmänäkin todellinen osa tämän väen suuresta elämännäytelmästä. Viki Nykäri jatkoi hiljaista urkintaansa. Hän vainusi Juholla olevan rikostovereita. Siitä yhäkin tämä kavala urkkiminen. Ei kenenkään pitänyt aavistaakaan, että hän oli etsivä poliisi.

Ja uutta valoa, lisävaloa, tuntuikin hänelle tuovan tämä sairaan Kaisan selittely. Tiesi hän monista kokemuksistaan, että rikoksen poluille joutuneiden yleisenä piirteenä on ynseys kaikkea sitä kohtaan, mikä koskee n.s. tulevaista elämää, rangaistusta siinä elämässä. Sen piirteen löytäminen Juhosta oli hänelle lisätodistus Juhon syyllisyydestä. Mutta erityisemmin hänen mieltänsä kiinnitti se Juhon silloinen haaveilu tulevan maailman verisistä valoista, tyhjyydestä, mykkyydestä, jossa kuuluu ainoastaan yksinäisen elottoman pillinsoittajan soitto.

Sen täytyi olla juuri tuon verisen murhan luoma kuva ja houre. Ei se muuta voinut olla. Hän tunsi jo Juhon. Hän oli huomannut, että sen sielunelämä on herkkä. Juuri tuommoisia harhanäkyjä ja haaveita synnyttää semmoisessa sielussa verinen murha kaikkine kauhuinensa. Niin päätteli itsekseen Viki Nykäri.

Anna oli kuullut nyt niistä Juhon ruokaveloista Tiupalle ja aikoi tarjota vähistä varoistansa Juholle millä nuo syönnökset maksaa. Oli käynyt sitä varten Juhoa Tiupalla tapaamassa, mutta Juho oli ollut poissa. Ei se tohtinutkaan sinne enää niiden velkojen takia usein poiketa. Se kartteleminen ja muu oli jo Nykärin tiedossa. Kai se oli ihan luonnollista varovaisuutta, että Juho ei nyt jo heti maksa velkaansa niillä ryövätyillä rahoilla - niin hän päätteli.

Mutta Tiupankin joukkoa ahdisti jo suoranainen puute. Ei ollut enää ruokamiehistäkään turvaa. Lakkolaisilla ei ollut rahaa, ja työhön menneet pysyivät tietysti erossa talosta, jonka väki oli lakkolaisia. Ja niin oli köyhyys alkanut hiiviksiä Tiupankin hökkelissä yhä julkeammin. Kaikki yritteliäisyys ja tarmo oli herpaantunut koko tältä väeltä. Lakon alussa oli eletty toivossa; ei oltu haettu työtä toisaalta. Nyt taas oltiin jo raukeita sillekin yritykselle.

Sillä miten olikaan, niin oli tämä tehdas työläisillensä tavallaan kuin oma koti. Siellä olivat useimmat syntyneet, kasvaneet eläneet yksitoikkoisen elämänsä ilot ja surut. Siellä oli perhe, koti, useilla oma hökkeli. Lähteä sieltä maailmalle oli monesta samaa kuin jättää oma lapsuudenkoti kylmille ja suoltua itse sieltä talvisille teille. Ne tavalliset ihmispovessa hiiviksivät tunteet ne tekivät tämänkin väen povessa työtänsä hiljaa ja salassa kuten karkearakeisen kallion suonissa hiiviksivä mykkä vesi.

Ja niin oli jouduttu siihen missä oltiin. Tiupankin tupaan ilmestyi jo köyhyyden ainainen toveri: masennus, hermostuminen ja ärtyisyys. Vaimo, Maija, se jo oli tuskainen ja kärsimätön sen lapsijoukkonsakin takia. Nytkin hän toraili siinä puuhaillessansa. Juho Kokko siinä kun istuksi, niin hän ihan tarkoituksella nyt lopultakin niiden ruokavelkojen takia äkäili. Eräs uskovainen vaimo oli juur'ikään käynyt hänelle juoruamassa siitä uskonnollisesta ynseydestä, jota Juho oli osoittanut Närhin sairaalle Kaisalle, ja sillä hän nyt siinä puutteesta ja harmista menehtyneenä koki Juhoa pistellä, vaikka itse ei jumalinen ollutkaan. Oli jo siinä puuhatessaan ja lapsien hälistessä ja juonitellessa toraillut kauan ja nyt kuin sen synkkänä tupakoiden istuksivan Juhon uhalla entisen torailun jatkoksi ynseili:

"Ole tässä sitten ja elä!" Puuhatkin siinä harmissa ja vihastumisessa ihan kuin helisten menivät. Juho vaikeni, kuunteli. Tiuppa itse puuhaili jotain. Maija jatkoi, torasi kuin muka yksin puhuen ja riidellen äkäistä:

"Vatkutetaan ja vatkutetaan vaan sitä aina yhtä ja samaa että: ei oo luojaa... ei oo luojaa... ei oo luojaa!" Hän ihan kuin rääkytti sitä matkiessaan. Juho tiesi, että se oli pistelyä niiden hänen Närhin Kaisalle puhumiensa puheluiden johdosta ja samalla kostoa siitä maksamattomasta ruokavelasta. Häntä painosti.

"Pahus!" äkäili Maija ja ihan kiskaisemalla kiskaisi kattilan liedeltä kaataakseen siitä veden saaviin.

"Elä nyt, Maija, turhia... kiivastu... ", yritti Tiuppa sovitella. Mutta Maija ärtyi siitä tyyten ja tenäsi jo aivan menehtyneenä:

"Minä en voi... en voi... en voi... en voi!"

Ja yhä kiihtyneemmin hän vain tenäsi:

"Minä en voi olla enää puhumatta, kun koko sydän on jo tämän köyhyyden kanssa tuskasta pakahtua." Hoiperteleva lapsi lankesi, parahti ja alkoi ihan huutaen itkeä. Tiuppa riensi sen avuksi, nosti parkuvan lapsen käsivarrellensa ja alkoi sitä tyynnytellä. Eräs toinen, tätä vähän isompi poikanen oli liannut itsensä ja yritti sekin hiljaista itkua.

Ja silloin Maijassakin ikäänkuin ratkesi koko sydän. Häneltä pääsi itku. Hän peitteli sitä, vetäen huivia alemma silmillensä, ja samalla vaikeroi:

"Herrasiunaa!... Herrasiunaa tätä köyhän tehtaalaisen elämää!" Mutta mitäpä se vaikeroiminen auttaa!

Äkkiä hän sen lopettikin, sieppasi sitä itsensä liannutta poikasta käsipuolesta kiinni ja alkaen sitä kiidättää ulos pestäväksensä äkäili sille:

"Sukkelaan siitä!... Likaat itsesi kuin porsas!" Sitä kyytiään hän hävisi poikasta kädestä riiputtaen.

"Eukko siinä... torailee... Köyhyys kun tässä alkaa päälle pakata", puheli hänen hävittyänsä Tiuppa itse, ikäänkuin Juhoa sovitellakseen.

Juho huokasi. Mitäpä hän voisi sanoakaan. Painosti taas sanomattomasti .

"Ka", tapaili hän, otti jo lakkinsa poistumista varten ja lisäili:

"Minullakin tässä on vielä ne ruokavelat... Mutta tottapahan tässä vielä selvitään." Ja nopeasti koki hän jouduttautua ulos, ehtiäkseen päästä eteisen läpi ennen Maijan paluuta.
X

Oikeastaan hän aikoi mennä Annan luo, kuten aina ennenkin raskaina hetkinänsä. Anna se kun oli häntä nyt kutsunutkin. Mutta ei tuota tullut nyt suoraan menneeksi. Mieliala se lie painanut taas kävelylle, ja niin oli hän joutunut tapansa mukaan kiertelemään pitkin tehtaan monia pölyisiä pihoja.

Ja poutaa, hiostavaa tyyntä poutaa kesti yhä. Ilma oli tehdasalueille ominaisen kuivan tunnun tympäisemä, tunnun, jota painosti se koneiden ja työn ja etempänä raatavan kosken ainainen raskas, kuin salainen jymy. Vastaan tuli Antti Närhi. Se yritti puhua, valitteli taaskin perheensä oloja, vaimonsa sairautta, ja jatkoi:

"Ja olotkin tässä kun ovat vielä näin kireät. .. Kun onnistuisi edes jonnekin muualle työhön siirtymään, mutta ei sitä niin vaan heltiä." Ja ikäänkuin Juhon perheetöntä oloa kaihoillen hän lisäsi:

"Sinulla tuota, Juho, on toki siinä suhteessa helpompi olo."

"Ka", tapaili Juho.

Mutta äkkiä valtasi taas mielenmasennus. Taas muistui mieleen koko oman elämän salainen taakka, ja sitä taskussa olevaa hirttonuoraansa tarkoittaen hän silloin puheli:

"Mitäpä tässä surisikaan... Minulla on jo pitkä passi taskussa... Ikuinen matkapassi, tarkoitan." Mutta ei Närhi ymmärtänyt. Jostain tavallisesta passista hän luuli Juhon puhuvan. He erosivat. Juho jatkoi kiertelyänsä.

Niin saapui hän eräälle pihalle. Parikolmekymmentä miestä hinasi siinä jotain jykevälle puualustalle asetettua raskasta rautaista konetta pitkin pihaa. Kai ne sitä laivarantaan aikoivat. Pari miestä autteli rautakangilla takaapäin, mutta koko muu joukko nyhti nuorasta. Selät ojossa ne kiskoivat, heittäytyen aina koko miesjoukko säännöllisessä, harvassa tahdissa kuin ryntäillensä olan yli juoksevien vetonuorien varaan. Kaiken tahdiksi kuului vain kuolettavan yksitoikkoinen huutelu:

"Hiijop!... Hiiii-op!"

Ja samaa loppumattomiin. Hiostavaa hellettä vain, tuota hiioppi-huudahtelun ainaista jonotusta ja tahdissa vetonuorien varassa nyökkyvä iso miesjoukko, kuten joku tehtaan konemainen, kuollut työvoima. Juho Kokko istahti pihan perälle isolle harkolle ja kiintyi ajatuksettomana katsomaan menoa.

"Ka.. . Juho!" tervehti häntä äkkiä siihen vartavasten satuttautunut Viki Nykäri, istahti luo ja alkoi ne ainaiset urkkimisjuttelemisensa. Hän koki päästä perille niistä otaksutuista Juhon rikostovereista. Taitavasti, kavalasti, hyvin kaukaa hän alkoi johtaa puhetta asiaa kohti. Lakosta, sosialismista, kurjuudesta, kaikesta hän otti aihetta.

"Rikkureita... Työläisten vihollisia!" ynseili hän Juholle niitä kuormaa hinaavia miehiä halveksuen, ihan raapaisi päätänsä ja vannoi noille rikkureille vihastuneena:

"Ihan tässä veri päässä kiehahtaa!" Ja sitä mukaa hän johti asiaa edelleen, ja Juho luotti häneen kuten kaikkiin, ehkäpä enemmänkin kuin moneen muuhun. Kaikessahan tuntui lakon kuoleman oireet. Niitä oireita se oli tuokin hinaava, hikinen miesjoukko.

"Ei... Ei onnistu mikään!" kaihoili Juho sitä ajatellessaan, ja mieli ihan haikeana hän yhäkin kaihoisammalla äänellä lisäili:

"Kaikki kuolee... Lakkokin ja kaikki kuolee... Ei... ei mikään onnistu." Lentävä naakkaparvi vaakutti. Kuului taas se kuolettava

"hiijop", ja ihan kuin suruissaan jatkoi Nykäri:

"Mitä tehdä... Joukossamme ei ole vielä yksimielisyyttä... Ilmestyy aina petturi, ja ne ne tekevät hallaa."

Ja samaa tovi, toinen. Taas Juho haikaili kuin itsekseen toistellen:

"Kuolee... Lakkokin, kaikki lakastuu ja kuolee." Miten haikealta hänen äänensäkin kuului! Mutta Nykäri vannoi nyt äkkiä, rutosti ja hyvin jyrkästi:

"Ei... Meissä ei ole voimaa... Horjumme vain ja petämme toisiamme!

"Taitaa", epäili Juho hajamielisenä, sai ajatuksesta kiinni ja puheli:

"Mutta mitäpä siitä. Me olemme jo vanhat ja väsyneet, mutta meidän jälkeemme kasvavat uudet miehet ja ne voittavat."

Tuntui kuin hänen väsynyt äänensä olisi yritellyt virota. Mutta ei se onnistunut. Oitis jatkoi hän taas entiseen masentuneeseen tapaansa:

"Se tää vanha... Joutaa jo hävitä. Ei sitä kukaan sure." Ja taas hän kuin tavallaan kaihoillen lisäsi:

"Se tää vanha sysätään vain koskenkuohuihin ruhjoutumaan niinkuin jokin hylyksi joutunut vanha proomu tai lotja."

Nykäri ihan kuin sykähti sitä kuullessansa. Kuin surullisena jatkoi Juho:

"Niinhän se meni sekin lotja, jossa tää murhattu Uskivainaja hukkui."

"Hukkui!... No ann' hukkua!" tekeytyi Nykäri ynseäksi koko asialle, ja Juho jatkoi, puheli kuin surullisena:

"Minä jo silloin Uski-vainajallekin siitä proomun vivusta ja niistä puurissojen lotisemisesta sanoin, että ei se kestä tääkään yhteiskunta... kun se kerran lotisee nivelistään niinkuin ne vivun rissat... ja että siinä voi väkeväkin silloin sortua mukana... yhteiskunnan sortuessa. Ja vaikka Uskivainaja ei sitä silloin ottanut uskoakseen, niin jopahan ihan lähipäivinä hänellekin niin kävi."

Omituista avautumista! Nykäristä tuntui, kuin hän äkkiä olisi saanut oven avatuksi Juhon sielun sisimpiin. Hänen tarvitsi nyt vain kurkistaa sinne, saadakseen tiedon rikostovereista. Siinä mielessä hän äkkiä, kuin ei muka olisi Juhon äskeisestä puheesta mitään välittänyt, vannoi vihastuneena:

"Mutta se on saakeli!" Ja oitis hän jatkoi:

"Ne nää petturit!... Ei ole enää montakaan, johon voisi täydellisesti luottaa!"

Hän ihan raivostui ja huusi:

"Jukolauta, ei ole!" Ja ennenkuin Juho ehti mitään ajatella, uhitteli hän kuin kiihtynyt, raivostunutkin:

"Vai onko?... Sano kuka on, johon voi vaikka miten ja vaikka miten salaisessa asiassa luottaa! Jukolauta, sano kuka on!"

Ja Juho aikoi häntä oikaista. Hän yritti puolustaa syyttömiä, luetella nimiä, joihin voi luottaa.

"On niitä toki", yritteli hän ja tapaili:

"On esimerkiksi... Jos nyt luettelen, niin... "

Mutta Nykärin pahaksi onneksi saapui juuri silloin se kalkkiproomun ohi toisten kanssa kulkiessaan hanuria soitellut nuori mies Aapo Pusa. Sen tulo keskeytti Juhon ilmoittelun jo ennen alkuunpääsyä.

"Hei, Juho! Hih!" tervehti Aapo. Näytti olevan hieman juovuksissa, vaikka ei tosin piloille asti. Oitis hän ryhtyi härnäämään niitä hinaavia miehiä. Rikkureiksi hän niitä soimasi, kuten silloin niitäkin kalkkilastin purkajia. Hän hihkui eräälle niistä:

"Lamperi!... Hoi, Lamperi!"

"Paholainen!" kirosi Lamberg jo vastaan, mutta Aapo Pusa vain yltyi, ihan ilkkui:

"Myöks sä hernerokkas ja?... Kun sä ensin erikoisuutes hernerokasta möit... Myöks sä?... Vai?" tenäsi hän. Miesjoukko ryhtyi hänen kanssansa kinaamaan. Haukuttiin molemmin puolin. Kuului uhkailuja, kirouksia. Mutta Juho Kokko poistui ääneti, mennäkseen Annan luo. Mennessään hän vieläkin siinä yksikseen, mieli haikeana, yhtä toistellen kaihoili:

"Kuolee... kuolee... Kaikki... kaikki... Lakko ja kaikki kuolee kerran pois."

Laivarannassa huusi laivan pilli kimakasti. Ihan sen huuto leikkasi kuivaa poutaa. Mutta Nykäri oli tyytyväinen. Ensi kerralla Juhon tavatessaan uskoi hän pääsevänsä jo kaiken perille ja voivansa vangita niin Juhon kuin kaikki toisetkin.

Kotona se Anna oli, ja kaikki sen huoneessa oli vielä ennallaan. Työssään puuhaili kuten ennen, ja pöydällä oli vaasissa tuoreita, kukkivia oksia

"Poikkesin tässä", puheli Juho istahtaessaan tervehdykseksi. Niistä oksista hän sitten jatkoi:

"Meilläkin siinä aikoinaan... Se vaimo-vainaja tykkäsi pitää kesäisin aina oksia tai joitain ruohoja pöydällä... niinkuin kukkien asemasta."

Mutta siinä loppui häneltä puhe. Vanhan kotielämän muisto hiipi tuosta puheesta mieleen, ja hän painui taas omiin synkkiin ajatuksiinsa. Taas hän muisti senkin, että Anna jo päivän parin päästä on poissa.

"Mutta mitäpä niistä. Ne vanhat muistot siinä vain... ", koki hän kääntää äkkiä puhetta niistä pois. Anna huomasi hänen mielialansa raskauden ja siinä työnsä lomassa jollain lailla sovitellakseen tapaili:

"No, Juho... Mitä sinä nyt taas... Suret ja... " Mutta ei se Juhon mielestä nyt se vanha muisto lähtenyt. Kuin itsekseen puhellen hän siinä kumarassansa Annalle vastaukseksi hapuili:

"Ei erin mitään... Tulin vain muistelleeksi vanhoja oloja... Taisin olla silloin kahdeksanvuotias poika... " Hän muisti ne ajat nykyään niin elävästi. Hän jatkoi kuin vaivalloisesti:

"Siitä meidän mökin ohi ajoi silloin talvella joka päivä Simo Tujuri, ja minä kuuntelin tuvan pienestä jäätyneestä ikkunasta, miten sen hevosen kulkunen pakkasessa kirkkaasti soi ja aina sitä mukaa heikkeni, kuin ajaja metsään loittoni... Kunnes lopulta lakkasi." Anna huokasi hiljaa.

"Niin se kai jokainen muisto yleensäkin lakannee", lisäsi Juho. Anna ei tiennyt mitä sanoa. Joku tavaton sääli alkoi hänessä taas herätä. Hän syventyi työhönsä. Ja taas koki Juho, puheli:

"Arvelin ennen siitä poika-vainajastakin, että jos tuo hänestä tulisi aikanaan joku... vaikka soittaja-musikantti... Kun ei itselleni kohtalo sitä suonut... Mutta niin tuo sekin toivo raukesi ja lakkasi kuin se loittonevan kulkusen kirkas sointi pakkasessa."

Niin, siellä ne olivat ne hiliaiset, salaiset toiveet ja unelmat. Ja niistä lapsuusajan talvisista kulkusista olivat ne läpi koko elämän jatkuneet. Alkoi ihan vaitiolo. Avonaisesta akkunasta tuulahteli kesäisen tehdaselämän tuntu. Joukko miehiä näkyi loitompana saharannassa läjäävän uitetuita pölkkyjä isoksi hirsivuoreksi. Niin ne miehet kiipeilivät ja puuhailivat sen hirsivuoren rinteellä kuin mitkäkin pikku otukset päivänpaahtaman kesäisen vuoren rinteellä. Kaikkialle niitä työhön saatuja jo riittikin. Ihan se sekin kaikki masensi mieltä muun lisänä.

Ei Annakaan siinä nyt voinut eikä ehtinytkään puhua. Hän ikäänkuin mietti jotain ratkaisevaa. Lopulta hän, silitettävää vaatetta siinä kääntäessään, toki yritti tapansa mukaan, virkkoi:

"Niin, Juho... "

Ja siitä alkoi nyt hiljaa johtua uusi asia, uusi puhe.

"Ka", yritteli Juho ja kuin äskeisestä mietteestään eroon päästäkseen tapaili:

"Sitä minä vain tässä... " Mutta ei. Toiseen asiaan hän meni. Kai se mielenmasennus siihen johti. Hän puheli:

"Tiupan Maija se siinä kun soimasi. .. Alkoi pistellä sillä, että minä en ole enää uskovaisia."

Mutta Anna kävi aivan kuin ynseäksi moiselle ja sillä sävyllä äänteli:

"No... Anna sen olla... Koko asian." Ja työtään jatkaen hän edelleen puheli:

"Olleita ja menneitä ne, Juho, meille jo ovat... Ne taivaat ja jumalat!"

Se oli hänen uusi, terve uskonsa. Työssään yhä puuhaten hän jatkoi ihan ynseästi:

"Jumalat meille, köyhille!... Ovathan vain olleet siinä tähän asti muun murheen lisänä mieltä rasittamassa ja imemässä pappien palkoilla viimeisiäkin." Tiesi hän, että Juho ajatteli aivan samaa. Oli se aikoinaan, ennen näitä surujansa, siitä hänelle puhunutkin. Hän lisäsi:

"Menneentalvisia lumia ne jumalat ja taivaat meille jo ovat... Elä viitsi niitä siis enää ruveta luudallakaan pois lakaisemaan... Kun niitä kerran ei ole."

Ja niin edelleen. Hän puuhasi taas kahvit, sai Juhon ottamaan ne parikymmentä markkaa, jotka oli velkaa Tiupalle ruuasta ja siitä ullakkokomerosta, ja siinä puuhassaan jatkoi:

"Isä-vainajakin siinä kertoi... Oli ahertanut ja rehkinyt pappilan torpparina, niinkuin jo ties-herra miten moni isänisä ennen häntä, mutta tähänpähän tuo on Jumala palkaksi auttanut... Häädettynä kuuluu saaneen isäkin torpastaan lähteä."

Kahvi oli jo valmista. Anna ihan keskeytti työnsä ja istahti Juhon seurana juomaan. Ja siinä nyt istuessa hän äkkiä, miten lie ollutkaan, alkoi taas sääliä Juhoa, ja se hiljainen vanha ystävyys heräsi. Posket ikäänkuin helteestä hieman punehtuneina hän silloin äkkiä puheli:

"Kuulehan, Juho... Mitenkähän olisi... Jos sinä nimittäin tulisit minun kanssani yhtä matkaa Ameriikkaan!" Ja ennenkuin Juho ehti mitään arvella, jatkoi hän:

"Minulla on jo koossa osa matkarahoja, ja loput saan velaksi kahdelta tutulta kaupunkilaistytöltä... Niin että riittää sinullekin."

Oli kuin olisi Juhoon alkanut silloin hiljaa virrata jotain raikasta valoa. Ei se tosin ollut aamuvaloa. Iltavaloa se oli, mutta se oli toki vilpoisaa, kuten aina kuuman päivän jälkeen illan tullessa. Hän istui, katse lattiassa, voiden tuskin ajatella.

"Niin, Juho!... Tule vain pois!" päätti Anna nyt jo varmasti.

Istuttiin. Puheltiin tovi, toinen. Juhosta alkoi tuntua olo helpommalta. Ennallansa siinä istuksien kumarassa, katse maassa, hän nyt äkkiä johtui muistelemaan jotain vanhaa, puhellen:

"Se taisi olla iuuri tähän aikaan kesällä toissa vuonna...

Oltiin silloin valssin uunia korjattaessa muutamia päiviä maalla vaimo-vainajan sukulaisten mökillä." Anna jo puuhaili työssään. Juho jatkoi:

"Tuntui niin hyvältä, kun sai iltasella kylvettyään istahtaa saunan luo viherjyyteen... Ihan se illan raikkaus paistoi mieleen ja teki mieli himoita itselleen pientä pihlajamajaa, jossa olisi aina niin tuoreet lehdet."

Mikä unelma, mikä vilvastuvan kesäisen illan tuore rauha! Halki elämän, aina kotimökiltä pois jouduttua, oli tuo samainen asia, nuo tuoreet pihlajan lehdet, ollut hänellä unelmana tehtaan ainaisissa pölyissä ja hajuissa. Nyt se muistelo veti taas mieltä maahan. Kuin alakuloiseksi painuen, kumarassa ja katse lattiassa, aikoi hän jatkaa, puhellen:

"Sitä et, ihminen, kaikistellen voi hillitä mieltäsi... "

"Hiiii-jop!" kuului silloin huuto sieltä hirsivuorelta. Joukko hirsiä oli jotenkin irtaantunut vuorestansa ja vieri ruminalla sen rinnettä alas, ja miehet huusivat varoitushuutoansa siinä alla oleville.

Ameriikkaan-lähtö oli kuitenkin ilman sen enempiä päätöksiä tullut Juholle jo ihan päätetyksi asiaksi. Mutta Nykärikin puuhasi, puuhasi yhä hartaammin ja toiveikkaampana kuin koskaan ennen.
XI

Tehtaan pienehkö, punaiseksi maalattu saha oli joen lahdelman perukassa viheriöivien koivujen varjossa. Sen keskikokoinen rautainen savutorvi purki harvahkoa, harmaata savua tyyneen, poutaiseen ilmaan. Sisällä ja ulkona aherteli hikinen väki, sekaisin miehiä ja helteisiä vaimoja, huivi myssyksi päähän sidottuna. Niin ne olivat kuivasta sahajauhotomusta valkeat kuin mitkäkin myllärit myllyssä, ja sahan poutaisella pihalla laskivat pikkupojat korkean sahajauholäjän rinteeltä

"mukkia", heittäytyen häränpyllyä läjän päältä pehmeää rinnettä myöten alas.

Oli työn tuntua ilmassa. Sirkkelisaha puri kuivia rimoja poikki, huutaen aivan kuin pirun riivaama, ja valmiita lautoja, rimoja ja jos mitä kantavat vaimot vaelsivat vaellustansa kuin elävät koneet.

Nyt oli siellä sahalla se nuori mies Aapo Pusa. Tapansa mukaan oli hän kinannut näiden työhön ryhtyneiden kasssa, härnännyt ja solvaillut niitä. Kina oli paraassa käynnissä, kun saapui Juho Kokko ja kohta senjälkeen alati hänen kintereillänsä pysyttelevä Viki Nykäri.

"Retkua sinä vain!... Ihan joutavaa retuat ja retkuat, kuotus!" riiteli Aapo Pusalle hänen loukkaamansa leskivaimo Leena. Aapo Pusa ihan kiivastui:

"Suus kiinni!" huusi hän ynseästi sirkkelisahan korviasärkevän melun seasta. Mutta toiset vaimot ja miehetkin tarrasivat Leenan avuksi. Ihan jo uhkailivat Aapoa. Tämä raivostui:

"Jukolavita!" vannoi hän, silmät vihasta kiiluvina, ja uhitteli:

"Jos rimalla vetäisen, saakelivie, ketä päähän, niin ei töräjä enää, eikä tovereitaan petä!... Häh, Juho Kokko?" hihkaisi hän Juhonkin puoleen ihan umpimähkään. Juho alkoi häntä asetella, puheli:

"Ka eipä tässä... "

Ja sanat saatuansa hän koki puhella:

"Ei tuo sinultakaan, Aapo, nyt erin viisaasti ole... Kun vielä näin julkisella paikalla." Ja hetkisen kuluttua hän vielä lisäsi:

"Ei sitä nyt ihan rimalla jo... Ei tässä niin suurta asiaa ole."

Ja miten olikaan, niin Aapo Pusa alkoi talttua. Leenakin oli masentunut ja koki selitellä, valitellen:

"Minullakin siinä kun on neljä pientä lasta, eikä isää apuna, niin millähän tässä elät ja ikäsi lakossa pysyt." Hän ihan kuivasi silmäkulmastansa siihen kihahtaneen kyyneleen. Sirkkelisaha repäisi rimatukun poikki ihan helvetillisellä riemuhuudolla.

"Se repii... Se repii... Elämä repii meitä... niinkuin tuo sirkkelin terä", puheli Juho siitä kaihoillen. Kuin masennustansa peittääkseen ynseili Aapo Pusa jotain umpimähkäistä, heittäytyi rennoksi ja kuin uhkamielisesti hoilasi:

"Kun ma lähdin äidin luota, olin poika pieni."

Mutta nyt sai Aapo Pusa apuväkeä. Tuli muutamia hänen nuoria tovereitansa, ja yksissä voimin he alkoivat uudelleen härnätä ja uhitella. Toiset kiivastuivat. Joku haki poliisia. Se saapui. Olikin osunut siihen ihan sahan pihalle.

"Pois!... Pois täältä kaikki asiattomat!" käski se kuivasti. Täytyi totella. Nuoret miehet poistuivat uhittelevina. Aapo Pusa hoilasi poistuessaan rennosti äskeiseen lauluunsa lopun:

"Ja äidiltä ma perinnöksi sain vain mierontieni."

"Ja tekin siinä... Lähtekää pois!" käski poliisi Juhoa ja Nykäriä. Ei hänkään tiennyt mikä mies Nykäri oli. Molemmat poistuivat. Sahan pihalle he istahtivat. Juho kertoi siinä, että tämä äskeinen poliisi oli vielä lakon alussa ollut työläinen ja innokas lakkolainen. Oli sitten luopunut ja nyt päässyt poliisiksi. Ja oitis alkoi silloin Nykäri urkkimisensa. Hän sadatteli:

"Näet... Nyt sen näet, että ei ole varmasti luotettavaa", hän ihan jo uhitteli ja jatkoi:

"Juudas Iskariootteja on." Juho vaikeni, mietiksi. Nykäri jatkoi:

"Mutta miten kävi Juudas Iskariootille?... Häh?" Ja itse hän vastasi voitokkaasti, ihan ilkkuen:

"Hän hirtti itsensä."

Mutta Juho Kokko painui silloin syvään kumaraan. Se

"hirtti"-sana puhui taas hänen taskunsa salaisuudesta. Ameriikkaan-lähtö, kaikki unohtui kuin salaman iskusta. Hän synkistyi. Mutta ennallaan jatkoi Nykäri, koki urkkia ketä Juho pitää ihan varmasti luotettavana, koki härnätä hänet se ilmoittamaan.

"Häh, Juho?" hän aivan ilkkui voitokkaana.

"Ka", tapaili Juho ja koki jatkaa:

"Tulin tässä vain arvelleeksi, että... Satuin kerran synkkää teatteri-näytöstä katsellessani sitä samaa arvelemaan." Hänen oli ihan vaikea puhua. Hän lopetti:

"Työväen elämää siinä kun kuvattiin, niin tulin arvelleeksi jo silloin, että me työläiset täällä tehtaalla näyttelemme paljon syvempää teatteria joka päivä... Vaikka eivät sitä rikkaat kykene näkemään."

Nykärikin silloin vaikeni ja mietiksi jotain. Se sirkkelisaha vain huuti sitä ainaista, repivää, pirullisen riemuisaa huutoansa, ja pikkupojat laskea tupsauttelivat hilpeinä "mukkejansa" sahajauholäjältä alas. Juho Kokon piippu oli sammunut. Kuin elottoman istuksien koki hän sitä kuitenkin pysytellä suupielessä, ja hänen silmäkulmiinsa näyttivät vetäytyvän tavallista kuivemmat ja terävämmät rypyt.

Mutta oli sen Viki Nykärin onnistunut sittenkin härnätä Juho luettelemaan kutka ovat aivan luotettavia. Ei Juho sitä tehnyt salaisuutena. Yhtä hyvin hän sen olisi ilmoittanut, jos kuka hyvänsä olisi suoraan kysynyt.

Mutta Nykärin härnäilyjen johdosta oli hän ihan noiden parhaiden, uskotuimpien mainetta puolustaakseen maininnut joitakuita nimiä. Varsinkin oli hän kehaissut Simo Pelliä.

Ja siinä tuntuikin Nykärille nyt olevan lopullinen selkeys tarjolla. Simo Pelli oli näet sairastunut juuri tuona murhayönä. Ei voi olla muulla tavoin kuin niin, että hän on tekeytynyt sairaaksi, päästäkseen näyttäytymästä kenellekään. Ehkäpä myös peitteli sillä jotain, ehkä haavojansa, ehkä muuta. Asian salaiset rihmat alkoivat Nykärille nyt kerrassaan selvitä.

Mutta ei hän eikä kukaan muukaan, paitsi Annaa, tiennyt vielä mitään Juhon aiotusta Ameriikkaan-lähdöstä. Passia varten tarvittavat paperit oli jo saatu. Poliisin taholtahan ei oltu huomattu ilmoittaa estettä, ja niiden paperien antajat eivät tienneet Juhoon kohdistuvista epäluuloista mitään.

On taas päivä, poutainen kuten ennenkin. Huomenna, viimeistään ylihuomenna, piti Juholle saapua passi. Annan oli määrä lähteä jo huomisaamuna. Hänen piti matkalla poiketa jonkun sukulaisen luo, ja he sopivat niin, että tapaavat toisensa Hangossa laivan lähtiessä.

Ja nyt valmisteli Anna lähtöänsä. Pesulaitoksensa hän oli myönyt toiselle kaikkine pesuinensa. Nyt hän jokirannassa huuhtoi itse viimeisiä pesuja, jättääksensä ne iltasella uudelle omistajalle. Juho puuhaili siinä hänen apunansa. Oli keskipäivä. Joen toisella rannalla lahdelman pohjassa kävi taas se saha. Kuului taas sen terien repivä huuto. Savutorvesta noussut savu oli laajentunut pilveksi, joka tyynessä poudassa pysytteli lahdelman yllä, peittäen sen harmahtavaan varjoon. Siinä varjossa, tuon läheisen pilven alla, sauvoi veneessä kaksi miestä tukkeja sauvoimilla rantaa kohti sysien ja uitellen.

"Niin, Juho", puheli Anna siinä. Niitä matkarahojahan heillä ei ollut liiaksi, mutta kuitenkin siksi paljon, että voivat perille päästä.

"Tottapahan sitten siellä taas", jatkoi hän kuin mieli hieman masentuneena, puhellen:

"On sinne moni muukin tullut, omaisuutena ainoastaan käsivarret... Ja se omaisuus tuo liekin ainoa, joka ei konkurssia tee."

Ja Juhokin oli nyt aivan kuin virkistynyt. Hän puheli taas jo, yritteli, lakko- ja muista yhteisistä asioista. Istuksi, näkyi vuoleksivan jotain ja puhelun jatkona siinä arveli:

"Mutta ne kun ovat nämä yhteiskunnalliset olot epäterveet kerran, niin sitä sairastuvat ihmisetkin... Epäterveellisessä huoneessa ei kukaan asujistakaan voi terveenä elää... Ei rikas ei köyhä."

Mutta miten olikaan, tuntui Annasta nyt tältä jokirannalta lähteminen hieman raskaalta. Täällä oli hän pikku tyttösenä kesäpäivin toisten kanssa leikkinyt. Täällä oli hän sittemmin toisten tyttöjen kanssa usein kesäilloin katsonut auringonlaskua. Täällä oli hän vanhempiensa ja Juhon perheen kanssa aikoinaan monet kahvit juonut, ja nyt viime aikoina hän oli täällä monet pyykit pessyt. Kaikki oli täällä kuin omaa. Kaikkeen liittyi muistoja. Ja nyt hän tiesi täältä lähtevänsä viimeistä kertaa, ainiaaksi.

Omituista. Hänen mielensä alkoi kuin masentua. Vaatteet olivat jo vasussa valmiina. Oli lähdettävä. Ja silloin teki mieli pakostakin jotain puhua. Hän yritteli:

"Niin, Juho... "

Mutta siinä hän pysähtyi. Mitäpä puhua! Joku katkeruuden tunne alkoi valtailla mieltä. Ei se puhuen paraneisi.

"No... Mitäpä niistä!" lopettikin hän äkkiä, huokasi hiljaa ja tarttuen vaatevasun toiseen korvaan pyysi Juhoa:

"Niin, jos sitten, Juho... " Juho tarttui toiseen vasun korvaan, ja he poistuivat vasua kantaen, poistuivat ainiaaksi rannalta, joka oli molemmille rakas.

Ja nyt oli jo ilta, Annan viimeinen ilta tehtaalla. Hän kokoili viimeisiä pikku tavaroitansa matkakoriin. Huone oli jo tyhjä. Olihan vain penkki, tuoli ja tyhjä pöytä, ne ostajalle jäävät vähät. Tiupan Maija siinä autteli Annaa ja puheli. Niitä omia olojansa hän siinä huokaili:

"Niin se on... Niin se on meidän elämämme", hän siinä jotain avuksi puuhatessansa päivitteli ja jatkoi:

"Mutta kun sitä ikäsi tehtaalla elät, niin sitä myös tehdaselämän tunnet." Ja samaa pitkältä. Joku saarnaaja oli käynyt heillä ja kokenut puhua ja käännyttää. Siitä hän nyt puheli:

"Taivaat ja autuudet sanoi olevan tallelle pantuina, kun vain uskoo." Anna huokasi. Hänkin muisti jotain. Ihan kuin katkerana hän nyt vuorostaan siinä lisäili:

"Lupaavat!... Vähänkö ovat ennen luvanneet!"

Ja ihan luonnollisena poven äänenä häneltä tuli jatkoksi katkera:

"Taivaan kyllä lupaavat, kun vain saavat itse isot puustellit ja muut virkatalot ja maat ja mannut täällä maailmassa pitää!" Oli tulla hiljaisuus. Molemmat tunsivat jotain samaa.

"Mutta mitäpä ne puhuen paranevat", huokasi Anna taaskin lopuksi ja jatkoi omia puuhiansa.

Niin tuli ilta. Tiupan Maija oli jo lähtenyt. Anna oli yksin, istui avonaisen akkunan ääressä ja katsoi. Ja siellä se oli tehdas iloinensa, suruinensa. Siellä oli kulunut hänen elämänsä paras osa. Aurinko laski. Läheisessä metsässä, siinä pesurannan lehdossa, pitivät nuoret iloa. Sinne ne aina kesäilloin kokoontuivat. Kuului hanurin soittoakin sieltä. Siellä sitä oli hänkin vähät ilonsa iloinnut jos myöskin salaisia surujansa surrut.

Niin istui hän kauan. Ei hän tajunnut miksi mieli nyt väsyi. Huone oli tyhjä. Se paljas penkki vain ja tyhjä pöytä. Koko elämässä tuntui olevan jotain sanomattoman autiota ja kaihoisaa. Ja niin hän raukesi. Hän kallistui penkille pitkäksensä, painoi siihen kasvonsa ja itki, itki yksin kauan ja katkerasti, kasvot paljasta puupenkkiä vasten ja tähänastisesta elämästä jälellä ainoastaan tämä jo puoliautio ja vieraalle jätetty huone.
XII

Nyt oli Anna jo poissa. Juho oli saanut illalla passinsa, ja tänään tuossa puolenpäivän tienoissa oli hänen määrä lähteä. Lientyi sateiseksi. Tämä olikin ensimäinen sadepäivä kohtuuttomarl pitkien poutien jälkeen. Hän oli iuur'ikään herännyt siellä Tiupan ullakkokomerossa. Taivas oli jo yleensä harmaassa pilvessä. Hän oli jo pukeutunut, istui kyykkysillään komeron nurkassa lattialla ja taas soitteli huiluansa.

Sillä vastaisessa nurkassa, jonkun paperirepaleen takaa pilkistellen, elehteli pieni hiiri. Sille hän soitteli, pitäen sitä visusti silmällä. Hän oli sitä useita päiviä vaalinut, asetellut sille leivänmuruja sinne nurkkaan ja sen paperirepaleen suojaksi piilottelua varten.

Taivas yhä lientyi. Hän nousi, pisti huilun poveensa. Nyt hän oli matkavalmis. Ei hänellä mitään muuta matkalle otettavaa tavaraa ollut. Ääneti hän laskeutui alas ja lähti viimeiselle kävelyllensä tehtaalle.

Viki Nykärin tutkimukset saivat nyt uuden käänteen. Kun hän oli mennyt sitä Juhon mainitsemaa sairastelevaa Simo Pelliä tutkimaan, olikin se tuntenut hänet. Oli toisella paikkakunnalla viime kesänä osunut olemaan ihan todistajana asiassa, jonka oli juuri tämä Viki Nykäri ilmi penkonut. Hän arvasi oitis milla asioilla Nykäri oli.

Ja niinpä Nykäri nyt, kerta ilmitultuansa, päätti kiirehtiä. Karkuun ne muutoin nyt lähtisivät. Lisäksi oli hän vastikään saanut tiedon siitä, että Juho on saanut passin. Sehän oli lopullinen todistus Juhon syyllisyydestä. Tänä aamuna hän oli antanut vangitsemismääräyksen, ja nyt olivat poliisit jo hakemassa Juhoa Tiupan asunnosta.

Mutta Juho oli juuri paraiksi ehtinyt poistua. Poliisit lähtivät häntä haeskelemaan tehtaalta, mutta ei häntä löytynyt mistään. Luulivat hänen jo paenneen salaa. Mutta iltapuolella Juho palasi, mitään pahaa aavistamatta. Tiupan tuvassa oli vähän salaperäistä. Eivät he olisi voineet Juhosta semmoista uskoa. Tieto oli levinnyt jo yli tehtaan, ja kaikkialla oli puhetta, arvelua ja kuiskutusta. Olihan Juho vanhimpia tehtaalaisia ja yksi tehtaalaisten merkkimiehiä. Juho istahti. Vasta nyt hän varustautui ilmoittamaan siitä Ameriikkaan-menostansakin. Se oli hänelle kuin jäähyväisten hetki

Ja silloin hän alkoi taas herkkyä ja heltyä. Tuntui vaikealta alkaa tämä jäähyväisjuttelu. Erota tehtaalta, jossa oli ikänsä elänyt, oli kuin erota osasta omaa elämäänsä. Koko muu maailma oli hänelle nyt aivan outo ja vieras. Täällä oli se kaikki, mitä hänellä maailmassa oli.

Niin istui hän kauan, puheen alkuun pääsemättä, tupakoi kumarassa, alkoi jo hiljaa synkistyä. Ei hän huomannut edes Tiupan joukon omituista oloa ja mielialaa: ei sitä, miten ne ihan kuin kuiskaillen elivät. Sen hänen asiansa takia ne nyt niin tekivät. Lapsetkin. Poliisin lähdettyä olivat nekin ihan kuin nurkissa supatelleet.

Lopulta kuitenkin Juho jo siinä yritteli puhua, mutta siitä tulikin aiotuiden jäähyväissanojen sijasta ihan toista.

"Ne ovat nämä ihmisen mielialat", hän siinä kuin itsekseen kokien alkoi, ja lopetteli:

"... ne ovat niinkuin mitäkin levottomia ja arkoja muuttolintuja... Ei niitä sido etkä itse aloillaan pitele." Siinä häneltä loppui kaikki. Mieli tuntui herkähtävän taas joihinkin omiin kuviinsa ja näkyihinsä, jotka kuumoittivat tämän arkielämän harmaudesta. Taas syntyi äänettömyys.

Ja ulkona samaa harmaata. Lientyi vain lientymistään. Ei satanut, mutta kaikki alkoi peittyä mitä sakeimpaan harmaaseen sumuun, ja kosteutta ja vettä tihkui kaikkialta. Juhon synkeys lisäsi Tiupan väen vaiteliaisuutta. Kai se sitä asiaansa suree, arvelivat he. Alkoi jo sääli valtailla hiljaa mieltä. Teki mieli puhua joku sana, ehkäpä varoittaa, että poliisit ovat jo kintereillä. Oma asiansa sitten, pakeneeko vai ei.

Lopulta sitten alkoikin Tiuppa itse puhua. Juuri kun Juho varustautui vihdoinkin alkamaan, rupesi pienin lapsista itkemään jonkun vahinkonsa johdosta. Tiuppa nosti sen käsivarrellensa, viihdytteli sitä, ja lapsen tyynnyttyä puheli nyt Juholle:

"Poliisit ne tässä kun kävivät... Arvelin sinulle siitä ilmoittaa."

Juho ei näyttänyt erin kuulevankaan. Tiuppa selvensi silloin:

"Sinua tapailivat... kuuluvat epäilevän sen Uskin murhan suhteen... " Juho katsoi häntä silmiin kuin äIytön, pelästynyt. Tuskin hän tajusi mitään selvästi.

"Se täällä kuleksinut Nykäri kuuluu oikeastaan olleenkin salapoliisi... Oli ollut salaa urkkimassa", jatkoi Tiuppa. Ja nyt selvisi jo Juholle kaikki hiljaa. Hän painui ihan kuin kokoon, tupakoi sanaakaan virkkamatta. Tiupan väen valtasi sääli ja osanotto. Siinä puuhaillessaan koki nyt Maijakin sovitteluksi puhella:

"Tokko tuossa lie perää... Vähänkös ne poliisitkin erehtyvät."

Ei ääntä Juholta. Tiuppa koki nyt, puheli:

"Eihän me tässä... Maijan kanssa... olla sitä alunpitäinkään uskottu." Ja taas äänettömyys. Joku lapsista yritteli hiljaa itkeä, mutta äiti ehkäisi sen oitis. Mutta viimein Juho nousi, teki lähtöä ja tapaillen sanoja puheli:

"Ka... Mitäpä sille, Tiuppa." Hän painoi lakin päähänsä ja jatkoi kuin vaivalloisesti:

"Tottapahan sitten, kun ollaan jo etäällä, asia selvenee ja... vaikka sinäkin Tiuppa silloin minun puolestani todistaisit."

Sanat olivat loppua. Hän koki:

"Niin... Todistaisit minusta... Elä todista parempaa eläkä pahempaa... vaan ainoastaan niin kuin asia on... " Hänen kasvojensa kaikki piirteet tuntuivat kuivuvan ja kutistuvan. Kaikki sanat olivat nyt kalliita. Ei tahtonut mitään löytää.

"Ka", yritteli Tiuppa, mutta ei sen pitemmälle päässyt.

Mutta Juho lopetti:

"Niin... Todista nyt sitten joskus minusta... Todista ainoastaan se, että minä olen Juho Kokko... Tehtaan työmies Juho Kokko." Ja mitään sen enempää puhumatta hän painui hiljaa ulos tuvasta, johon jäi haudanhiljaisuus hänen jälkeensä.

Oli jo ihan ilta. Tehtaan työt olivat jo lopetetut, kun Juho saap'ai hautausmaalle poikansa ja muiden omaistensa haudalle. Sumu oli jo niin sakea, että vain vähäisen matkaa näki eteensä. Vettä tippui puista, vettä ruohoista.

Ja siinä aivan hänen poikansa haudan lähellä kaivoi haudankaivaja hautaa. Oli ripustanut pitkän vanhan sarkapalttoonsa sen hänen poikansa haudan pääpohjassa kasvavan koivun oksaan. Riippui siinä märkänä ja kuluneen näköisenä. Juho istahti poikansa haudalle ääneti, istui siinä, oli tupakoivinaan hyvät ajat.

Eikä haudankaivajakaan puhellut. Aherteli vain työssään siellä haudassa. Hänkin tiesi jo Juhon surullisen asian. Hän oli Juhon ystävä, ja sääli alkoi päästä hänessä valtaan. Ei ääntä, ei eloa. Harmaata vain ja sumua. Oli kuin harmaa yö.

Viimein haudankaivaja lopetti työnsä, nousi haudasta, tuli luo, yritti jotain siinä vielä puuhaillessaan puhuakin. Mutta ei tuo ottanut sujuakseen puhe. Vasta tovin siinä yriteltyä alkoi Juho, kumarassa istuen, katse maassa, kuin itsekseenhaaveilija puhella, puhui jotain vanhoista muistoista tapaillen:

"Se oli silloin talvi." Lapsuusaikansa päiviä hän muisteli. Miten lie osunutkin. Hän jatkoi:

"Olin niinkuin tää poika-vainaja kuollessaan, kahdeksanvuotias, kun silloin talvella istuksin mökin tikapuitten puolalla ja soittelin... Olin hiljan opetellut huilua puhaltamaan."

Ne kirkkaat pakkaspäivät hän nyt muisti. Oli hän ne muistanut joskus ennenkin, pikkupoikansa aikoinaan soitellessa.

"Joskus oli kuin olisi satanut valkeaa lumihöytyä", eläytyi se puhdas, kylmä ja valkea kuva mielessä rauhallisena, ja kuului vain se etäinen huilunsoitto.

"Mutta se nukuttaa." Se talvinen kuva huilunsoittoineen nukuttaa. Siitä talvestahan oli Annakin äskettäin hyräillyt. Hän aivan kuin yksin uneksui sitä kaikkea talvista siinä, eikä haudankaivajakaan sanottavaa löytänyt. Juho muisti - tai oikeastaan hänelle häämöitti - miten kerran tämä samainen haudankaivaja oli kuunnellut, kun hän pakkasessa jokirannalla sille orvolle, suvannossa uiskentelevalle sorsalle soitteli.

"Talveahan se oli silloinkin", puheli hän siinä painuksissansa.

Mutta siihen loppui häneltä puhe, kaikki. Hän painui aivan kuin kokoon. Haudankaivajakin poistui. Niin istui hän kauan. Ympärillä vain harmaata sumua ja tihkuvaa vettä. Ainoastaan kymmenisen metriä voi enää eteensä nähdä. Niin sakea oli sumu. Jossain loitompana takoa kilkutteli joku kivellä lapionsa terää. Kai se sitä oikoo. Se kilkutus kuului hiljaa, yksitoikkoisena harmaan sumun takaa.

Ei mitään, ei kerrassaan mitään muuta ääntä, ei eloa. Haudankaivaja oli unohtanut sarkapalttoonsa koivun oksaan. Se riippui siinä yhä märempänä. Ja yhä vain sakeni sumu ja pimeni kaikki.

Mutta lopulta haudankaivaja palasi. Tuli noutamaan koivun oksaan unohtunutta päällystakkiansa. Mutta hänellä oli myös ilmoitettavana Juholle iloinen uutinen. Aapo Pusa oli näet, kuultuaan, että Juhoa syytetään murhasta, käynyt itse tunnustamassa poliisille olevansa yksin murhaaja. Oli tuonut ryöväämänsä rahatkin takaisin. Haudankaivaja riensi sitä sanomaa ystävällensä Juholle ilmoittamaan.

Mutta Juhoa ei näkynyt haudalla. Oli kai poistunut. Mitään sen enempää ajattelematta haudankaivaja tapaili siinä sumun puolipimeydessä päällystakkiansa koivun oksasta. Mutta hän hämmästyi sitä tavoittaessansa, sillä ei siinä oksassa riippunutkaan hänen takkinsa, vaan aivan äsken hirttäytynyt Juho Kokko.

Mutta vieraalla maalla harhaili Anna yksin, ilman ystävää, elämä kuin rikki revittynä. Ei määrää, ei mitään millään. Kaikki viimeinenkin oli hänelle sammunut Juhon kuolemassa.

Mutta tehtaalla vyöryi elämä ennallaan. Pojat laskivat

"mukkia", heittelivät "voileipiä". Kuolleet koneet jymisivät, ja elävät koneet vaelsivat työssänsä, ja tehtaan savutorvet purkivat ainaista savuansa julistaen tehdaselämän - ja koko ihmiselämän - ainaista kivikovaa, armotonta lakia.

LASTUJA VIII KOKOELMA
Lohilastuja ja kalakaskuja (1921)
Ensimmäinen onkeni

On käännekohta pikkupojan elämässä, kun hän joko saa ensimmäisen kalansa tai kantaa kotiin ensimmäisen rihmalintunsa tai ampumansa esikoisjäniksen. Hän ei silloin enää ole lapsi, vaan mies, ainakin omasta mielestään. Se on heränneen itsetunnon suunnattoman paisutuksen päivä, askel leikistä toden tekoon. Minulla ei ole hämärintäkään näkemystä siitä päivästä, jolloin opin vastaiselle ammatilleni tarpeellisen kirjoittamisen taidon. En muista, miten ja milloin opin piirtämään ensimmäisen A-kirjaimeni, enkä sitäkään, milloin opin ulkoa Isämeidän. Yleensä ei minulla ole mitään voimakkaampaa muistoa ensimmäisistä kirjallisista harrastuksistani tai saavutuksistani. Sitä vastoin on se päivä, jolloin sain ongen ja sillä ensimmäisen kalani, jännityksineen, vaikutelmineen ja tunnelmineen kuin eilen eletty.

Lapsihan ensin leikkii kaiken, minkä se sitten elää todellisuudessa, elämänsä tärkeämmät tapahtumat, semmoisina kuin niitä eletään hänen ympärillään. Me leikimme sekä kasteet että rippikoulut, naimisiin menot ja vihkimiset, jopa kuolemat ja hautaamisetkin. Leikimme myöskin kaikki muut aika-ihmisten ja erittäinkin isompien naapurinpoikien hommat, pienet ja suuret. Leikittiin kynnöt, kylvöt, meillä oli leikkihevoset ja leikkilehmät, leikkitalot, -verkon, -nuotat, -venheet, ja -höyrylaivat, ja tietysti myöskin leikkionget. Istuttiin liiterin eteen vedetyssä reessä ja heitettiin siimaa sen perästä, tai seisottiin pirtin pankolla ja nypittiin lattialta höylänlastuja ahvenina, särkinä ja salakoina suuret kasat - vapana hernekeppi, siimana nuoranpätkä ja koukkuna oksan haarukka tai vanha hierin, joihin helposti tarttui ja joilla aina sai.

Mutta eräänä päivänä tulee Huttusen Pekka, melkein yhdenkokoinen naapurinpoika, kaupalle oikeita ahvenia, joita hän on saanut oikealla ongella Koljonsillan korvasta. Ja leikkionginnan lumous on mennyttä. Lapsi on yhtäkkiä putkahtanut kotelostaan ja perhostunut pojaksi, jonka pitää saada o i k e i t a kaloja o i k e a s t a järvestä o i k e a l l a ongella.

Mutta mistä minä saan ongen? Kuka minulle laittaa vavan ja siiman, mutta ennen kaikkea ongen, sillä itselläni minulla ei ole aavistustakaan, miten ne olisivat aikaansaatavat.

Mutta onhan isä, kaikkitietävä ja kaikkitaitava isä - eikä niin ihmeellistä kalua, ettei hän osaisi sitä korjata tai laittaa. Hän on puuseppä ja läkkiseppä, valuri, suutari ja sorvari, hän maalaa, kiilloittaa, liimaa, juottaa, korjaa kylän akkojen rukit ja ukkojen kellot. Hänen ilonsa on tehdä kaikki, mitä häneltä pyydetään, mutta vielä suurempi on hänen ilonsa yllättää. Isä on vuollut ja veistellyt meille kaikki, mitä mcillä on ihaninta: puuhevosemme, pärerekemme, väkkärät, puromyllyt, sahaukot, hyrrät, sukset ja kelkat, joita toisia on pyydetty, toisia vain toivottu, toisia ei arvattu pyytää eikä edes toivoakaan. Yhtäkkiä ne jonain aamuna on löydetty vuoteen vierestä kukkapöydältä syntymä- tai nimipäivinä. Mutta hauskinta on ollut olla näkemässä, kun isä valmistaa jotain, josta ei ole aavistustakaan, mitä siitä tulee. Salaperäisesti myhähtäen tai veitikkamaisesti silmää iskien hän lähtee sahoineen, höylineen ja kirveineen tupaan, koko lapsilauma pyrähtää jälkeen, asettuen penkille kuin pääskysen pojat räystäälle katsomaan ja odottamaan. Isä höylää lautaa, josta voisi luulla, että siitä tulee vain hylly. Mutta kun hän poraa reiän sen toiseen päähän, niin ei siitä siis tulekaan hylly, vaan ehkä joku kalansiivuulauta tai sen semmoinen, joka ripustetaan seinälle. - "Eipä tiiä, eipä tiiä, mikäpä mahtanoo tulla", hyräilee isä ja lapset matkivat ihastuneena kuorona häntä säestäen: - "Eipä tiiä... eipä tiiä... eipä milloinkaan tiiä"... Hän ottaa kirveen ja alkaa veistää. Joku arvaa, että siitä tulee lapio. Mutta kun hän ei veistäkään toista puolta lapion terälle, vaan pyöristää sen toisapäin, niin ei näy tulevankaan lapio. Höylättyään kuurnan sen toiseen laitaan, jonka tarkoitusta ei kukaan osaa arvata, isä alkaa vuolla ja vuolla, eikä aikaakaan, niin siitä tuleekin - jousipyssy.

Isä on siis nyt saatava laittamaan minulle onki. En tahdo kuitenkaan sitä suoraan pyytää, viittaan siihen vain niin hienosti ja niin kautta rantain, kuin minulle on mahdollista. Kun illallispöydässä kehutaan naapurin pojan kalansaalista, että "saapas se poika vain kaloja ongella, vaikkei ole sen suurempi", niin minä sanon: "Saisi kai niitä m u u t k i n kaloja ongella, kun vaan olisi joku, joka osaisi tehdä ongen." - "Eihän sitä toki mahda meidän talossa kukaan osata onkea tehdä", sanoo isä äänellä, joka ilmaisee, että hän on ymmärtänyt yskän. Minä tiedän, että huomenna hän sen tekee.

Mutta ei se aamulla oikein siltä näytä. Minä vaanin hänen puuhiaan, seuraan häntä kuin koira kaikkialle. Hän menee aittaan ja ottaa sieltä siemensäkin ja kantaa sen pellolle. Minä pyydän saada kantaa vakkaa. Isä astelee verkalleen saran päästä toiseen ja edellä kulkee renki Matti ja vetää sitkainta hiilinkoukulla. Minä astun urhoollisesti isän kantapäillä, vaikka kokkareet ja tunkiohavut pistävätkin paljaaseen jalkaan. Pelto on ihan järven rannalla, on tyven aamu ja kalat polskauttelevat kaislikossa. Kun isä saran päässä täyttää siemenvakkaa, sanon minä: - "Kah, kuinka ne kalat siellä polskahtelevat!" Isä myöntää, että niinpä näkyvät tekevän. Kun tulemme saran yläpäähän, kiipeän minä aidalle ja virkan seipään varassa kiikkuen: - "Sielläpähän seisoo taas Huttusen Pekka sillan korvassa ja onkii." Isä sanoo: -"Elähän vain katkaise sitä seivästä, että putoot." - "En toki, en toki", hyräilen minä mielitellen kielitellen ja loikkaan aidalta suoraan ojan yli isän viereen. Hän vuoleksii jotain, mitä vuollee kaarnaa. - "Mitä pappa vuolee?" - "Ilman vain nakertelen." - "Saanko minä sen?" - "Saathan tämän..." - Siitä on tullut peukalonpään kokoinen pallo, jonka läpi on pistetty tikku.

Kun isä on saanut pellon kylvetyksi, menemme pihaan. Isä istahtaa aitan rappusille ja aikoo panna tupakan, mutta ei löydäkään tikkujaan. Minä kirmaisen noutamaan ne ja sytytän hänen piippunsa, jonka koppa vuoron imaisee tulen sisäänsä, vuoroin tupsauttaa sen ulos, jolloin rouheet mukavasti rätisevät ja röyheltyvät. Isä katsoo minuun piipun vartta pitkin siristäen toista silmäänsä, mutta ei sano mitään. Se on hyvä merkki, silloin sillä aina on jotain mukavaa mielessä. Mutta kun Matti tulee tallin takaa ajaen piikkikarhia pellolle, sanookin isä hänen jälkeensä: - "Kun olet siementänyt, niin elä viekään ruunaa hakaan, vaan pannaan se kenkään." Minun kurkkuani kuristaa: isä ei siis aiokaan vielä tänään laittaa onkea, hän ei ehkä enää muista koko asiaa, kuka ties ei osaa tehdäkään onkea.

Seuraan häntä kuitenkin hänen kamariinsa. Hän on istuutunut pöytänsä ääreen. Hänellä on pöytä, jonka toisessa päässä on vaateverholla peitetty kirjahylly, toisessa työkalulaatikot. Hyllyssä ovat hänen raamattunsa, testamenttinsa, käsikirjansa - josta hän kastaa ja vihkii ja kirkottaa ja jonka lehtien välissä aina on kaksilehtinen papinkaulus - virsikirja, ehtoolliskalulaatikko ja mitä ne lienevät kaikki ne työkalut, joiden edessä olevaa verhoa tuskin uskaltaa nostaa, vielä vähemmän niihin koskea. Laatikoissa olevat maalliset työkalut: vasarat, meisselit, hohtimet, pihdit, porat ja terät ja temmiraudat, veitset jos jonkinlaiset, naskalit, äimät, harjakset, pikilangat, viilat ja messinki- ja teräslankakääröt, ovat kyllä ihmeellisessä, kunnioitusta herättävässä järjestyksessä, mutta eivät läheskään yhtä pelottavassa. Niitä sentään uskaltaa laatikkoa raottamalla katsoa, ihastuneena niihin tuijottaa, joskaan ei niitä koskettaa eikä ottaa.

Isä istuu tuolilleen ja miettii jotain. Sitten hän imaisee pitkät pohjasavut piipustaan, niin että posket menee ontolle, panee piipun hyllyyn ja avaa, samalla kun savu pöllyää suusta ja sieraimista, sen laatikon, missä ovat hänen pihtinsä. Hän ottaa niistä kahdet kaikkein pienimmät ja asettaa ne eteensä pöydälle. Sitten hän hakee toisesta laatikosta pienen messinkialaisimen ja hyvin pienen pikkaraisen vasaran, ja puukkolaatikosta hienokärkisimmän puukon ja viilalaatikosta viilan, joka on ohut kuin vieteri, ja asettaa nekin eteensä pöydälle. Ne kalut on hänellä käsillä aina, kun hän korjaa seinäkelloja. Mitä aikonee hän niillä nyt? Sitten hän ottaa käärön messinkilankaa ja pantuaan nenälleen silmälasit, joita hän käyttää vain kaikkein hienoimmissa kellonkorjuutöissään, hän napsauttaa pihdeillä, niitä edestakaisin nytkytellen, palasen messinkilankaa. Hän sitten asettaa sen alaisimelle ja naputtaa vasaralla litteäksi sen toisen pään ja painaa siihen puukon kärellä alaisinta vastaan pykälän. Sitten hän, pihdeillä yhä lankaa pidellen, viilailee pykälää suuremmaksi ja teroittaa langan pään ja pyöristelee sitä. Mikä ihme siitä tulee? Mutta siitähän voi tulla onki! Isä tekee onkea, tekee kuin tekeekin! Hän koettelee sormellaan sen kärkeä ja väkää ja antaa minunkin koettaa - ja se sitten vasta on terävä, terävä kuin neulan kärki.

Isä mulauttaa silmiään lasiensa yli ja kysyy:

- Särkiäkö sinä aiot saada vai ahvenia?

- Särkiä ja ahvenia! riemahdan minä.

- Jaa, mutta kun särellä on pieni suu, niin pitää olla pieni onki, ja kun ahvenella on suuri suu, niin pitää olla suuri onki, muuten ei tartu - entäs sitten?

- Pappa tekee aivan niin kuin itse tahtoo.

Olen ylpeä neuvosta, jonka olen saanut hänelle antaa.

- Tehdäänkö sitten siltä väliltä, ei liian suurta eikä liian pientä?

- Tehdään, niinkuin hyvä tulee, sanon minä, ja itsetuntoni yhä kasvaa tästä uudesta neuvosta, jonka olen saanut antaa.

Isä ottaa pihdit ja koukistaa valmiiksi ongen. Vielä kiertää hän silmukan sen toiseen päähän. Pitäen sitä nenäni edessä hän sanoo:

- Mahtaakohan nyt tämä passata?

Minä nyökäytän hyväksyvästi päätäni. Hyvä se on, se kiiltääkin niin kauniisti kuin kulta.

- Kun ei vain sittenkin tullut rötös...? sanoo isä ja katsoo minuun kysyvästi ja huolestuneesti.

Niin, jaa - en tiedä, mitä hän tarkoittaa.

- Tämä on ihan liian kirkas - tätä kala ihan varmaan säikähtää ja pötkähtää käpälämäkeen. Entäs nyt?

Isä välistä narraa - ei tiedä, tarkoittaako hän totta vai leikkiä. Hänen poikansa räpyttää epätietoisena silmiään.

Isä miettii ja ryhtyy panemaan piippuun. Hän karistaa perät uunin kolpperossa olevaan astiaan - täyttää uudestaan kopan, vetelee pitkiä haikuja, joista muutamia lähettää kiekkoina kattoon, toisia pyynnöstä minun silmilleni, ottaa sitten ongen ja pistää sen piipun koppaan ja painaa peukalon kynnellä umpeen.

- Ahaa, sanon minä, vaikkei minulla ole aavistustakaan siitä, mitä varten kaikki tämä tapahtuu. Toivon parasta ja pelkään samalla pahinta. Mutta kun isä hetken päästä ottaa punaisena hehkuvan ongen piipusta ja kastaa sen pesuvatiin, jossa se räsähtää ruskean vihreäksi, pääsee minulta nauru ja isäkin myhähtää, kun sanoo: - "Katsohan veitikkata, minkä näköiseksi meni."

Nyt se on valmis. Minulle tulee kuumeinen kiire saada se hetipaikalla järveen, sären suuhun, ahvenen suuhun nyt ei muuta kuin hakemaan vapaa ja kaivamaan matoja tunkiosta.

- Olisihan se ehkä vielä siimakin hyvä olemassa ongessa, sanoo isä.

Niinpä niin - tietenkin. Koetin malttaa mieleni, vaikka kovalle se ottaa.

Pantuaan verkkaisin sormin pois pihdit ja viilat ja vasarat isä kurkottaa pöytäpiirongin laitimaisesta ylälaatikosta rihmakerän. Hän antaa minulle toisen pään punottavaksi ja punoo itse toisesta. - "Ei saa päästää!" - Mutta minä tietysti päästän, juuri silloin kun rihma on tarpeeksi punottu ja valmis käännettäväksi ja kierrettäväksi. Täytyy alkaa alusta - voi minua poloista, pääsenkö minä tästä enää milloinkaan ongelle? Koskee hartioihin ja ihan pakottaa selkää.

- Joko nyt sitten lähdetään vapaa hakemaan? kysyn minä niin säyseästi, kuin suinkin voin, kun siima vihdoinkin on valmis ja kiinnitetty onkeen solmulla, jonka olen isälle mieliksi ollut oppivinani, mutta jota en koetakaan painaa mieleeni.

- Jahka vielä laitetaan koho ja paino.

Koho ja paino? Ei niitä tarvitse, eihän niitä ole Pekankaan ongessa. Saa kaloja ilmankin! Mutta tämä jää vain perän pyöräytykseksi isän selän takana, ja isä virkkaa:

- Annahan minulle sitten muuan hauli sieltä haulipussista.

Ai, s e on hauskaa... Seinällä on isän haulipussi, nahkasta ommeltu letku, jota kun nostelee ja laskee ja puristelee, niin sen sisuksissa elää ja valuu ja sitä on hauska käsitellä, silloin kun joskus ihmeeksi saa - sillä on tapahtunut, että tulppa on auennut ja sisälmykset vuotaneet lattialle ja sitä tietä lattian alle. Kaikki henkeni ja ruumiini voimat siihen keskittäen, ettei sitä tällä kertaa tapahtuisi, minä saan kuin saankin siitä kämmenelleni haulin, ja pussin onnellisesti ripustetuksi takaisin naulaan. Kynäveitsensä hienoimmalla terällä isä halkaisee haulin puolitiehen, painaa siiman halkeamaan ja puree halkeaman kiinni. - "Ja sitten koho... sitten koho" - mutta koho löytyykin valmiiksi vuoltuna minun suupielestäni, jossa olen sen tikkua imeksinyt ja pureksinut siitä pitäen, kun pellolla sen siihen panin... semmoinen veitikka se isä.

Ja nyt on onki siis vapaa vaille valmis. Minun mielestäni voisi vavaksi aivan hyvin kelvata vaikka hernekeppi, jonka me rantaan mennessämme kiskaisemme jostain puutarhapenkistä, mutta isä eikö liene kuullut vai eikö liene kuulevinaan, hän pyörähtää sanan sanomatta ulos ja menee tuvan taa metsään ja sieltä alankoon ja alangon taa lehtoon, kiireesti käyden ja alamäessä juostenkin. Minä riennän perässä, minä olen kuin kytketty häneen, teen kaiken minkä hän, samat liikkeet, samat askeleet, samat hyppäykset ojain poikki ja kaatuneiden puunrunkojen yli pysyäkseni perässä ja saadakseni häneltä vavan heti, kun se on valmis, eikä hetkeäkään myöhemmin. En kuitenkaan pysy tiheässä pensaikossa hänen perässään, kuulen sieltä rapsauksen ja tupsauksen ja samassa isä jo tulee takaisin huiskuttaen pihlajaa häntänä perässään, jolla ripsauttaa minua silmille ja puhaltaa juoksujalassa samaa tietään liiterin eteen. Isä jolloin kulloin näin kujeilee, kun sille päälle sattuu, mutta en tiedä, eikö hän samalla myös pilkanne minua, ainaista hätikköä.

Isä leikkaa oksat ja koloo kuoren vavan paksummasta päästä, mutta jättää kärkipuolen kolomatta. Hän sitoo siiman vavan kärkeen ja kiertää sen vavan ympärille. En voi enää pidättäytyä, en hillitä itseäni, en hävetä malttamattomuuttani, minä hyppelen ja pyytelen: - "Anna nyt jo... kyllä se jo on hyvä... anna, hyvä isä!"

Se on kädessäni, minä karkaan...

- Mitenkäs sanot?

- Kii-, ja minä karkaan taas.

- Mitenkä?

- Kiitos, hyvä...

Enempää hän ei minulta saa eikä luultavasti tahdokaan. Mikä sitten tapahtuu, se tapahtuu kaikkein korkeimman paineen ja jännityksen alla... siinä on puutarha, jonka läpi - aita, jonka yli - piennar, jota pitkin - heinikko, jonka puhki - pelto, jonka poikki minä karkaan suoraan sillan korvaan, nelin kontan maahan, kourin turpeeseen kiinni, jota revin ja raastan, ja saan käteeni lieron, jonka toinen pää tulee ja toinen menee menojaan - saan sen, huohottaen ja vavisten, miten kuten onkeen ja ongen veteen Koljonvirran rantalimakkoon ensimmäisen sillanarkun varjoon. Siellä ei ole ketään muita kuin minä, ei muuta kuin suuri silta ja sen harmaat arkut eikä kuulu muuta kuin hiljaa virtaavan veden loklatus arkkujen salvaimiin...

Kuinka kauan siinä seisoin ja tuijotin kohoon ja kuinka se sitten oikein lie tapahtunut, en muista, - liikahtiko koho vai tunsinko sen kädessäni ja tempaisin - muistan vain sen, että pääni päällä ilmassa jotain lentää ja laulaa ja että minä makaan heinikossa kontallani ja pitelen ja puristan jotain, joka sätkii ja potkii, ja että minä purtuani sitä niskaan syöksen kotia kohti. Kirkuen kuin puukko kurkussa, että minä olen saanut sären, minä olen saanut sären! ryöpsähdän minä kyökkiin ja huudan ja vaadin, että se on heti siivottava ja voissa paistettava. Ja kun ne eivät siinä paikassa tee, niinkuin käsken, siivoan minä sen itse, ja kun ne eivät anna pannua eikä voita, niin lätkäytän minä sen paljaaltaan hellalle, jossa se käryää ja tarttuilee nahkastaan kiinni. Ne nauravat ja pilkkaavat, eikähän se siinä paistu eikä sitten millekään maistu, eikä lopulta kelpaa kissallekaan, ensimmäinen saaliini.

Mutta monet myöhemmät saaliini ovat kelvanneet sekä kissoille että muillekin. Ja minä olenkin istunut onki kädessä ehkä enemmän kuin kynä kädessä, ja tulen edelleenkin istumaan. Sillä sisimmässäni minä varmaan olen enemmän kalamies kuin kirjamies. Minulta kuoleutuvat yhä vieläkin kirjalliset vaistot ja niiden tyydyttämisen tarve jotenkin samoihin aikoihin, kun hauki huhtikuussa nousee kudulle, ja ne virkoavat vasta sitten, kun lohi Mikkeliviikolla viettää häitään eikä enää ota perhoa. Enkä voi ajatella, kuinka voisin pysyä kirjoituspöytäni ääressä, silloin kun aavistelenkaan, että ahvenet Hangon meren kareilla odottavat onkijaansa, tai kun hyönteisten parveilu Huopanan kalamajan ikkunapihlajan latvassa langattomasti sähköttäen tiedoittaa, että mulloset koskessa parhaillaan ajelevat perhoja. Niinkuin nyt juuri tätäkin kirjoittaessa.
Kehukaloja Meillä onkimiehillä, samoin kuin metsämiehilläkin ja yleensä

kaikilla muillakin ihmisillä, on se yhteinen heikkous, että me hiukan kehuskellen kerromme urotöistämme, silloin kuin siihen suinkin vain ilmaantuu tilaisuutta. On herttaisia kalakavereita, jotka samoin sanoin, samoin elein, samoin äänenpainoinkin joka kerta tavattaessa juttelevat, kuinka, kun minä heitin, niin silloin se jämähti, ja kuinka ja miten sitten tapahtui tai olisi voinut tapahtua, jos en minä juuri silloin sitä ja sitä - ja minä jo luulin, että nyt se pakana meni, mutta tulipas siunattu kuitenkin takaisin ja painoi vähää vaille niin ja niin paljon jne. - tai kuinka minä e n saanut sitä, vaikka olin jo ihan saamassa ja olisin saanutkin, jollei se haavipoika hirtehinen... ja se oli varmaankin vähän päälle niin ja niin monikiloinen. Ne jutut ovat meillä vuosien kuluessa hioutuneet pikku taideluomiksi, joita kuuntelisi mielelläänkin, ellei itsellä olisi jotain samantapaista tai vielä muka mielenkiintoisempaakin kerrottavaa. Meillä kalamiehillä on näet toinenkin yhteinen heikkous toistemme ja kaikkien muiden ihmisten kanssa, se, että yleensä emme kuuntele juttuja niin mielellämme, kuin kerromme omiamme. Olen usein huomannut itsestäni ja luullut huomaavani sen myöskin muista, että vain odotamme toisen lorun loppua päästäksemme itse alkamaan omaamme. Emmekä aina malta odottaa loppuakaan, vaan työntäydymme ominemme väliin, niin pian kuin tarinaan vain ilmaantuu hetkenkään rako ja sanaruiskun rätinä siltä taholta lakkaa.

Mutta kun kehuu näin kirjoittamalla, ei ole keskeytyksen vaaraa. Olen sitäpaitsi ainakin itsestäni luullut huomaavani, että minä paljoa mieluummin l u e n kalajuttuja, kuin niitä kuuntelen. Luen melkein mitä hyvänsä siltä alalta. Joka jutussa on jotain oppimista, jos se perustuu kertojan omaan kokemukseen. Tämä antaa minulle rohkeutta uskoa samaa muistakin ja käydä enemmittä empimisittä kehumaan omista saaliistani. Minullakin on ollut joitain erikoisia kehukaloja, jotka ovat saadut sellaisissa olosuhteissa. että ne varsinkin minulle itselleni ovat olleet ilona ja ylpeytenä. Ne ovat osaksi semmoisia kaloja, jotka olen saanut silloin, kun olen niitä hartaasti toivonut, ja toisia, jotka olen saanut silloin, kuin en ole osannut niitä odottaakaan, jopa toivonut, etten saisikaan.

Olin ensimmäistä kesää perheen isä, ja eukko ja piika olivat pidettävät hengissä ongen ja vavan avulla. Oli myrskynnyt monta päivää niin, ettei ollut menemistäkään omaa saarta meremmäksi. Asuin silloin Porkkalan Lill-Svartössa. Ei ollut moneen päivään ollut mitään pataan panemista. Kai olisi Söderlingin sumpussa ollut joitain kampeloita, mutta minun kävi jo silloin kunnialle ottaa kaloja hopeaongella. Koetin ympäri oman saaren maista onkien, mutta ei sieltä lähtenyt mitään tyynen puolelta ja tuulen puolelta oli mahdoton saada edes siima ulos. Päivällisaika läheni ja olisi ollut pian pantava pata tulelle. - "Jos minä nyt sitten kuitenkin kysyisin niitä kampeloita?" ehdotti tyttö. - "Odotahan hiukan, milloin pitäisi kala olla padassa?" - "Tunnin päästä viimeistään."

Siinä oli toinen saari vastapäätä, josta melkein aina sai, mutta nyt kuohui salmi vaahtona välillä. Jos minä sentään koettaisin päästä sinne. Ja minä pääsin kuin pääsinkin sinne soutaen vastahankaan, kiskoen itsestäni viimeiset voimani irti. Ei ollut siinäkään saaressa menemistä vastarannalle. Menin tuulen alle kallion suojaan ja pudotin onkeni jyrkän reunaan. Siinä kävi voimakas aallokko tyynempääkin rantaa pitkin ja tuuli tempoi vavan kärkeä ajaen kohon maihin kiinni. Aioin heittää uudelleen, mutta siima ei nousekaan. Luulen ongen tarttuneen pohjaan, kun tunnen, että siellähän onkin kala, oikein suuri kala, niin suuri, että ei ole ajattelemistakaan saada siitä ylös uittamatta ja uuvuttamatta. Ei minulla koskaan ole ollut niin hätä ja niin hyvä mieli, ei pikku poikanakaan ensimmäistä kalaa ottaessani. Niin pian kuin sain sen niskasta kiinni ja nakatuksi maihin, minä riensin juoksujalassa venheelleni ja myötälaitaista kotiin. Se oli parin kilon säyne. Se joutui kuin joutuikin aikanaan pataan. Kehuin sitä saalistani koko kesän - minä muka otan millä ilmalla tahansa, sanokaa vain, kun tarvitsette, kyllä minä hankin pataan pantavata!

Porkkalan ajoilta, useita vuosia myöhemmiltä, on minulla muistossani saalis, jolla aina kehuin, kun kuka vain kehtaa kuunnella. Sieltä on minulla parikin hauskaa haukimuistoa. Meren uloimmilla kareilla, m.m. Mikkelskäreillä, on hauin virvilöiminen täysin verrattavissa lohen ongintaan koskessa. On sileitä liukkaita kallioita myöten mentävä vedenrajaan, on heitettävä mahdollisimman kauas visseihin paikkoihin, joissa tietää hauin väijyvän. Vaaditaan melkoista tottumusta ampua näihin maaleihin ja yhtä suurta uistimen kulettamiseen matalalla karikolla niin, ettei se tartu pohjaan. Kun hauki sitten tarttuu, on sen ottaminen aallokossa melkein sama kuin kosken kuohussa. Kun rantakalliot ovat hyrskystä liukkaat, pääsee niiltä haavilla kalaan käsiksi vain visseistä paikoista, jonne se on johdettava. Usein se on uuvutettava niin, että sen saa hiljalleen vedetyksi ylös. Kirkkaassa vedessä voi seurata sen kaikkia liikkeitä siitä alkaen, kuin se piilostaan ampuu syötin kimppuun, hyökkäilee edestakaisin, reutoo ja rimpuilee, siihen asti, kunnes lopulta antautuu. Kerran minä neljännestunnin ajan painiskelin nelikiloisen, aina näkyvissä olevan hauin kanssa, saattaen seurata kaikkia sen eleitä ja aikeita, kunnes viimein sain sen selällään hinatuksi pieneen lammikkoon kivien välissä.

Ei missään hauki ole kauniimpi kuin noilla ulkokareilla, jossa se on keltaisenvihreän sinervä, lihava, virkeä ja voimakas. Eikä missään kalastajan ympäristö ole kauniimpi ja suuremmoisempi kuin siellä jonain kirkkaana lounastuulen päivänä. Siellä kuohuu koko aava auringon kirkastama sinimeri mahtavana jättiläisvuoksena, jossa jokainen kallio vaahtoaa kuin Imatran niska. Siellä lentää haahkat ja kirkuu lokit ja näyttää silloin tällöin hyljekin päätään. Olen välistä kysynyt itseltäni, mitä varten minä oikeastaan joka vuosi matkustan kymmeniä peninkulmia sisämaahan lohikoskelle, kun muutamain tuntien matkan päässä Helsingistä on tarjona siihen verrattavaa urheilua, mihin vaaditaan sekä taitoa että kestävyyttä ja jota hienoilla vehkeillä voi harjoittaa yhtä jalosti kuin lohen ongintaa. Mitkä rajattomat mahdollisuudet hauin-kalastusurheilun harjoittamiseen ja haukivesien hoitoon tarjoutuisivatkaan meidän tuhatpeninkulmaisilla rannoillamme!...

Mutta se nyt ei tällä kertaa kuulu tähän. Tähän kuuluu muuan mukava tapaus, joka minulle kerran tapahtui Porkkalassa.

Olin opettanut erään kalastajan pojan käyttämään virvelivapaa ja me kalastelimme usein yhdessä niin, että pysyen toistemme läheisyydessä tarpeen tullen voimme auttaa toisiamme. Niin pian kuin toinen sai kalan tarttumaan, huusi hän: "Haavi hoi!" ja toinen riensi sen kanssa apuun. "Haavi hoi!" huusi Kalle taas kerran ja minä olin pian siinä jotenkin jyrkän ja liukkaan kallion alla, jonka liepeitä laine nuoleskeli. Kala on jo tulossa maihin ja minä olen jo saamaisillani sen haaviin, kun jalka livettää ja minä lasken luisua vyötäisiäni myöten mereen. Minun pyrkiessäni sieltä ylös, poika jotenkuten hauin kanssa tai haukiko pojan kanssa pelatessaan menettelee niin, että joku uistimen koukuista tarttuu housujeni takapuoleen. Vedän osaksi kahlaten, osaksi uiden ja lopuksi nelinkontan ryömien, hauin häntänäni maihin. Poika on pakahtua nauruunsa eikä älyä joutua apuun, ennenkuin saa märät housuni kaloineen ja kaikkineen yhtenä myttynä silmilleen.

Saatuani parahiksi vaatteeni kuivamaan kuumalle kalliolle ja valmistuessani ilmakylpypuvussa itse heittämään siimani siinä salaisessa toivossa, että toverinikin saisin pian nähdä samanlaisessa, kuuluu taas samasta paikasta kuin äsken haavin huuto. Kallella on taas kala ja kun kaiken muun unhottaen riennän juoksujalassa sitä ottamaan, käy minulle samalla tavalla kuin äsken. Ennenkuin tiedänkään olen taas vedessä kainaloitani myöten. Pidän nyt kuitenkin sen varani, että otan haavilla kalan, ennenkuin se ehtii ottaa minut... Katsomme Kallen kanssa olevan oikein ja kohtuullista, että nämä kaksi kalaa luetaan minun saamikseni.

Otettiin siinä vaatteideni kuivaessa sitten samalta karilta vielä useita muitakin haukia. Ne vietiin ensin vesilätäkköön, tuommoiseen, jota saaristolainen sanoo "potaksi", joissa ne säilyvät elävinä kauemmin kuin ammeessa, mihin ne sitten poislähtiessä kerättiin. Harjoitimme näet urheilua myöskin ammatillisesti ja niin ahkerasti ja innokkaasti, että hauit kesän kuluessa pian alkoivat vähetä omilta vesiltämme. Pojan äiti vei niitä monet vasulliset kaupunkiin. Täytyi vähitellen ulottaa pyyntiretket hiukan ulomma toistenkin kalavesille. Erään huvilaherran vedet olisivat olleet lähinnä järjestyksessä haaskattaviksi, mutta niille ei ollut menemistä, sillä hän kiikaroi huvilansa tornista sekä varhain että myöhään, sekä aamuin että illoin että kerran keskipäivälläkin. Siihen aikaan onginta kyllä yleensä oli sallittua missä vain ja meidän omatuntomme harkitsi niin, että virvelöiminenkin oli onkimista. Oli kuitenkin varovaisinta olla puhumatta saaliistaan, sillä siitä olisi kaiken todennäköisyyden mukaan ollut seurauksena kateus ja kielto, jota oli turha uhitella esille ennen aikojaan. Rauhoitimme verrattain lieviä tunnonvaivojamme myöskin sillä, että mehän oikeastaan harjoitamme vain kalavesien järkiperäistä hoitoa ottamalla pois pahimman petokalan. Salakalastustahan se sittenkin oli, mutta juuri siinä oli suoraan sanoen yksi lisäpiste urheilumme jännitykseen ja vaihteluun.

Me muuten sen pojan kanssa salakalastimme salaa toisiltammekin. Hän meni itään, minä länteen, ei kumpikaan kysynyt minne. Hän hiipi ulos aamulla varhain ja palasi, ennenkuin minä olin noussut, minä lähdin keskipäivällä, kun hän oli mennyt aittaan laiskottelemaan aamiaisen syötyään.

Minä siihen aikaan enimmäkseen liikuskelin palkovenheellä, joka on erinomaisen mukava onkivene sille, joka ei ole kankea ja kömpelö. Se on kevyt meloa ja sillä pääsee tarpeen tullen pakoon mitä ruuhta tahansa ja sillä pääsee maatakin myöten, kun tarvis tulee. Sen ruumaan voi piilottaa sekä vavat että kalat. Eikä kukaan voi epäillä, että tuo, joka tuolla harrii karilta karille, voisi olla mikään totinen kalastaja.

Asuin itäpuolella Porkkalan niemen, Löfholmassa lähellä Räfsötä. Olin kuullut kehuttavan, että Porkkalan niemen länsipuolella oleva Tavastfjärd olisi hyvin kalainen ja se kangasteli mielessäni koko kesän, kunnes vihdoin päätin lähteä sitä verottamaan. Sinne päästäkseen olisi ollut kierrettävä koko pitkä niemi, mutta kun sinne sanottiin päästävän toistakin lyhempää tietä vetämällä venhe erään kannaksen poikki, niin lähdin etsimään sitä. Se oli kuin pieni löytöretki rieskan ja hunajan luvattuun tai oikeastaan luvattomaan maahan. Eräästä salaperäisestä paikasta, josta ei sitä ollenkaan luulisi, pistää lahti niemimantereen sisään ja kun on sitä vähän aikaa meloskellut, tulee matalaan salmeen niinkuin johonkin sydänmaan jokeen, joka kasvaa limakkoa, lumpeita, hauinkukkia ja ahvenheinää. On siinä vähän niittyäkin, ja vaikka siihen kuuluukin meren mainingin kohina, on siinä aivan kuin olisi jossain sisämaassa. Tulee vielä pienoinen sisäjärvi, jonka rannalla on talo. Vaikka tietää olevansa merenlahdessa, tuntuu kuin olisi jossain Keski-Suomessa, missä sielläkin on samanlaista karua kivikkopohjaa, ainoastaan siellä täällä pellontilkareita vuorien välissä. Järvi kapenee, melon sinne, tulee ruohoinen lahti ja sen rannalla torppa niinkuin ainakin peltoineen ja niittyineen. Tuon lahden pohjasta pitäisi mennä tie toiseen mereen ja niin meneekin, lähtee polku rannasta ja päättyy toiseen rantaan. Vedän venheeni maihin ja työnnän sen kannaksen poikki, joka on vain muutama sata metriä. Näinhän sanotaan vanhain viikinkienkin ryöstöretkillään vetäneen aluksiaan vesistöstä toiseen

Tänne tuntuu taas merituuli ja laine loiskuu isommilta ulapoilta kuin länsipuolella Porkkalan. Luonto on täällä muutenkin toisenlaista kuin siellä. Täällä on korkeat, jyrkät rannat, saaret kasvavat lehtimetsää rantaan saakka, muistuttaen sisämaata, sillä tästä alkaa kaitainen lahti, joka pistää melkein Kirkkonummen sydämeen. Sen matalissa ruohoissa keväisin kuteneet hauit laskevat kesemmällä tähän ja tästä vähitellen pikkukalain mukana ulomma mereen. Ei tarvitse kulkea kauankaan, ennenkuin alkaa tuntua isojen ulappain aallokko ja näkyä Barösundin rannaton selkä. Täällä on tavattoman kalaisen näköistä, vedenalaisia ja -päällisiä kareja, ei näy asumuksia missään, ja laaja lahden suu on avoinna lounaaseen, niin että tässä kaikilla tuulilla, jotka heilahtelevat etelän ja lännen välillä, on vastaranta ja kalaranta.

Nytkin henkii sieltä leppoisa lounas. Tässä on minun hyvä olla, kalakareja on kuinka paljon tahansa, kaikki yhtä viehättäviä ja jokaisen ympärillä hyrskähtelevä valkovaahto tervehtii minua ja viittoo luokseen. Miksen noudattaisi kutsua! Meri kaloineen on kaikkien. En minä tiedä, mistä heidän minkin rajat kulkenevat, en tiedä heidän pyykkejään enkä ole ollut niitä pystyttämässä. Vesien omistajat missä lienevät siellä kaukana Uudellamaalla. Lähden, kun tullevat ajamaan pois. Maksan sakotkin, jos niin pitkälle menee, siitä huvista, että saan viettää täällä päivän. Ja minä valitsen maihinnousupaikakseni kalliokarin, jonka ympärillä on toisia pienempiä kareja.

Onkimiselämäni on ollut, silloin kun se on parhaimmillaan ollut, täynnä ihania elämyksiä, aivan ihmeen täyteläisiä sentapaisen ilon ja onnen hetkiä, jotka eivät ole saaneet sisältöänsä ainoastaan saadusta saaliista, vaan myös ja yhtä paljon siitä ympäristöstä, jossa ne on eletty. Tuollainen kari, joka on yhdeltä puolen jyrkkä ja ymmyrkäinen ja syvärantainen, toiselta puolelta loiva ja sileä kuin sementtilattia ja monivärinen kuin mosaikkilattia, jossa on jossain painanteessa tuulen suoja melkein millä tuulella tahansa ja toisessa paikassa selänmukainen syvennys, missä lepää kuin sängyssään, ja vaikka lepää kovalla kivellä, tuntuu lepäävän kuin untuvilla - se on sellainen niitä kaikkein herttaisimpia paikkoja maailmassa. Mikä nautinto siinä avata eväsvakkansa, syödä voileipänsä, juoda sukan sisään kääritystä seltteripullosta kahvinsa ja antaa tupakka-ajan tultua päivän lämmittää jalkapohjia ja tuulosen hivellä ruumista! Ja vasta sitten, hätäilemättä ja hermostumatta, vapauttaa vavat koteloistaan, ahvenvapa ja haukivapa, ja vetää siima renkaitten läpi ja vihdoin olla valmis.

Ja kun sitten sattuu joskus, niinkuin nyt, että saalis moninkertaisesti vastaa kaikkia toiveita! Sillä minä sain siinä noin puolilta päivin noin kello viiteen illalla, sain saman karin ympäriltä melkein yksien jalkaini sijoilta satakunnan ahventa, yksikiloisista alaspäin, ja haukia, joista yksikään ei ollut alle kilon, mutta jotkut kolmenkin kiloisia, sain muistaakseni kaksitoista.

Ehkä se on monen mielestä hyvinkin vaatimaton saalis, varsinkin haukeihin nähden, joita saaristossa on kuultu saatavan paljonkin enemmän kerrallaan. Mutta minä lasken, ja katson voivani silläkin kehaista, saaliin suuruuden sen sisäisen tyydytyksen mukaan, minkä se antaa ja niiden vaikeuksien mukaan, jotka ovat voitettavat, ja sen mukaan, miten kaunis on ilma ja aurinko lämmin ja meri mahtava, ja millainen oli mielenjännitys ja hermoston virkistys - ja kaikki nämä muistelemista ansaitsevan kalaretken edellytykset olivat olemassa silloin, kun salakalastin Porkkalan Tavastfjärdin suulla - ja siksi minä tässä olen senkin päivän saalista kehunut.

Ja kehun vielä sitäkin, että kun lyyrillisin mielin illan suussa saavun kotiin samoja teitä kuin äsken ja köyhän kalastajan vaimo päivittelee saalistani, minä lisään sen päivän itselleni valmistamia iloja sillä, että annan kalani, muutamia paistinkaloja vaille, hänelle, joka vie ne kaupunkiin ja vaihtaa ne sydämensä iloksi kahviin ja vehnäseen ja pitää pikku tuliaiskekkerit minullekin.

Olinhan kyllä lupaa kysymättä kalastanut vierailla vesillä ja kalastin siellä vielä vastakin joskus. Siellä, ja kun tarkkaan tunnustan, niin ehkäpä jossain muuallakin. Mutta olen aikoja sitten siitä jo lakannut - saatuani omat kalavedet. Pidänpä erinomaisen tarkkaa vaariakin siitä, etteivät m u u t saa kalastaa m i n u n vesilläni. Katson näet, että salakalastuksestani mahdollisesti aiheutunut kalataloudellinen tappio siten tulee ja on tullutkin yllin kyllin korvatuksi - täytyi tällä kehumapäällä ollessani vielä sitäkin kehaista

Olisihan tietysti koko pitkän onkijaelämäni ajoilta paljon muutakin kehumista. Aihetta siihen saisi melkein mistä hauista tai ahvenesta tahansa, sillä aina siinä on olevinaan jotain erikoista tapausta. Kuinka esimerkiksi olen saanut monta haukia syötillä, jonka olen ottanut sen omasta vatsasta tai kun se on sen kakaissut kurkustaan ja minä kiinnittänyt sen koukkuihini. Se on muuten kaikista paras tapa saada selville, mitä kala syö. Mainitsen tässä nyt vain viimeksi mahtavoiden sen, että minä viime kesänä en kertaakaan tyytynyt vähempään kuin seitsemään haukeen kerrallaan, paitse eräänä päivänä, jona niitä otin kaksi kertaa seitsemän eli yhtäpaljon kuin neljätoista. Niin pian kuin määrä oli täysi, lähdin kotiin, mutta en myöskään ennen.

On kuulunut valituksia, että hauit ovat häviämässä sukupuuttoon Uudenmaan saaristosta. Mutta on siellä vielä vesiä, missä niitä onkin. Minun vesilläni ne ovat viime vuosina lisääntyneet nähtävästi siitä syystä, että vanhat rysät ovat mädänneet eikä uusia ole ollut varaa hankkia. Niitä oli siellä viime kesänä joka karin kupeessa, joka hööterimättään alla väijymässä. Enkä minä huomannut mitään erikoisia nieluaikoja, kyllä ne ottivat joka päivä ja pitkin päivää, jos ei yhdestä paikasta niin toisesta. Olin jättänyt kaikki haukivehkeeni Viitasaarelle, vavat, siimat, rullat ja tuonut mukanani vain muutaman ahvensiiman ja -rullan. Ei ollut edes ainoata kolmikoukkuakaan - sen suomalainen nimi muuten on ankkuri. Käytin lyhyttä bamburuokoa, jossa oli pari posliinirengasta eikä siihen tarpeeseen muuta tarvitakaan.

Pyydyksen rakensin vanhasta koukuttomasta propelliuistimesta siten, että sidoin yhteen aina kaksi pitkäsiimakoukkua ja käärin ne kiinni sinkkivaijerista ottamaani säikeeseen, josta myöskin punoin heittosiiman. Kun ei minusta enää oikein ole hyppelemään liukkailla kallioilla, heittelin ruuhesta siten, että ankkuroin sen matalikolle, ja kun sen ympärys siiman ulottuvilta oli kalastettu, siirryin, tavallisesti tuulen kantamana, toiselle. Näin tuli tarkastetuksi laajemmat alat ja syvemmät vedet kuin maista heittäen. Venheestä on myöskin tuulella helppo saada siima sekaantumatta ulos. Suosittelen tätä tapaa varsinkin vanhemmille herroille. Lyhyellä, keveällä vavalla voi mukavasti heittää istualtaankin.

Ison kalan ottaminen haavilla venheestä ei ole vailla jännittäviä kohtia, varsinkin aallokossa. Niinkuin sanoin, en koskaan ottanut enempää kuin tuon valehtelijan määrän enkä tyytynyt vähempäänkään, vaikka olisi päivä mennyt. Syötiin koko kesä haukia sekä keitettynä että paistettuna, niin kauan kuin olin kotona. Kun lähdin lohikoskelleni, saivat syödä silakoitaan... Mutta ehkä tätä kehumista nyt jo on kerrakseen.

Kehun toiste lohillani, sekä saaduilla että saamattomilla.
Ensimmäiset mulloseni

Jokainen suurempi lohikala on kai oikeastaan yhtä jännittävä ottaa kuin toinenkin. Sitä saadessa kertautuvat kaikki ne mielenliikutukset, jotka sellaisissa tilaisuuksissa yleensä ovat tavalliset. On olemassa, pienemmistä vaihteluista huolimatta, aina melkein samantapainen jännitys siitä alkaen, kuin kala ottaa, siihen saakka, kuin sen saa tai se pääsee. On hätä ja hyvä mieli, ilo, tyydytys, pettymys. Voiton riemu tai tappion kipu toistuvat. Muistot entisistä tapauksista kuohuvat esiin. Ei milloinkaan voi olla varma mistään, täytyy aina olla valmis ottamaan vastaan jotain odottamatonta. Villeinkin kala voi ensi telmeensä jälkeen rauhoittua, sävyisinkin saattaa yhtäkkiä saada jonkun päähänpiston ja valmistaa äkillisen yllätyksen. Vaikka vanhana kalastajana olisi olevinaan kuinka varma tahansa itsestään ja taitavinaan kaikki temput, voi erehtyä sopivasta menettelystä, josta on päätettävä silmänräpäyksessä. Ja niin minä voin tehdä jonkun virheen, olla ottamatta huomioon jotain. Vaikka olisin kuinka varma pyydyksistäni, saattavat ne pettää, sillä ei voi koskaan täysin taata heittosiiman solmuja eikä koukun kestävyyttä, vielä vähemmän sitä hienoa nahkaliuskaa, josta se ehkä on kiinni kalan leuassa ja joka hankautuu yhä suuremmaksi ja viimein solahtaa irti koukusta joko kalan hypätessä tai kääntyessä tai päästessä menemään ylöspäin.

Yhden kalan antamien mielenliikutusten kuvaus siis voi olla kuin läpileikkaus kaikkien muidenkin antamista. Ne sulautuvatkin muistossa yhteen jonkunlaiseksi yleistyypillisyydeksi, varsinkin jos kauemmin kalastelee samassa vedessä. On kuitenkin tapauksia, jotka erottuvat toisista ja jotka aina muistaa erikseen. Ne ovat semmoisia, jolloin kala on saatu erikoisissa olosuhteissa tai jollain erikoisella pyydyksellä, tai joko aivan odottamatta ja ansaitsematta, tai on saaminen myöskin ollut tulos pitkällisen kokeilun jälkeen saadusta kokemuksesta. Voi myös olla erinäisiä sivuseikkoja, jotka estävät tapauksen haihtumasta mielestä.

Ensimmäinen saatu lohikala on tietenkin merkkitapaus, joka ennen muita jää mieleen. On pian puolitoistakymmentä vuotta siitä, kun sen sain. Oli sattuma, että lainkaan jouduin lohensukuisten kalain kanssa tekemisiin. Vaikka olinkin koettanut kehittyä ammatissani ja parannella pyydyksiäni, en kuitenkaan ollut ajatellut lohen onkimista, johon en luullut saavani tilaisuutta. Minulla ei siitä ollut juuri muuta käsitystä kuin että sitä harjoitettiin, niinkuin olin kuullut harjoitettavan Vaalassa: venheestä, soutajan avulla, joten se tekniikkaan nähden ei suurestikaan eronnut uistimella naraamisesta. Itseni toisella soudattaminen, ellen itse ole voinut tehdä samaa palvelusta jollekin toiselle urheilijatoverille, on minusta aina ollut epäurheilumaista. Soutajahan siinä on varsinainen urheilija, itse onkija on vain passiivinen tuhtopuun painaja. Toista on keikkua meren kareilla ja heittää itse siimansa. Pysyn hauen kalastajana, saan minä siitäkin sen huvin, minkä tarvitsen. Kai minua kylmäsi myöskin hankittavien pyydysten kalleus ja muut lohikalastuksen yhteydessä olevat kustannukset. Nyt en kuitenkaan enää laske siihen uhratuita lantteja, sillä kyllä ne ovat tulleet korkoineen takaisin terveytenä ja mielen virkistyksenä, jopa kirjallisina aiheinakin sekä monina hauskoina tuttavuuksina ja uusina kalakavereina, puhumattakaan siitä suuresta ystävästä, itsestään koskesta, jonka olen saanut seurustellessani joka vuosi sen kanssa ja joka on vienyt minut uusiin aihemaailmoihin.

Oli minulla kuitenkin perhosvapa, oikea splitcane, jonka olin saanut tekijäpalkkiona eräästä lastusta toiselta kirjailijalta, joka toimitti kirjallista kuvalehteä. Olin typeryydessäni turmellut sen käyttämällä sitä virvelivapana ja raskaita syöttejä heittämällä ja haukeja tempomalla saanut sen kieroksi ja sairaaksi. Ei pitäisi koskaan, te nuoret kalamiehet, käyttää muuta kuin kuhunkin kalastukseen sopivia vehkeitä. Se on ehdoton ehto. Sopivat vehkeet ja niiden käyttämisen asiantunteva ohjaus tekevät vasta-alkajasta muutamassa viikossa tottuneen kalamiehen, jota vastoin niiden puutteessa saattaa kulua vuosia, ennenkuin pääsee alkusalaisuuksienkaan perille. Kysykää neuvoa meiltä vanhemmilta, elkää ostako mitään urheilukaupasta umpimähkään.

Vaikken nyt oikein ymmärtänytkään käyttää tätä vapaani, oli se kuitenkin se taikasauva, joka avasi minulle oven lohikalastuksen luvattuun maahan. Se tapahtui Huopanassa v:na 1906. Koski oli siihen aikaan vuokralla kapteeni W. Ruthilla ja tohtori W. Lybeckillä. Kapteeni oli saanut päähänsä, että minut oli innostutettava pienviljelykseen ainakin sen verran, että kykenisin kirjoittamaan siitä hänen aatteidensa mukaisesti. Sitä varten hän tahtoi viedä minut katselemaan rakenteella olevia mallitilojaan mm. Viitasaarelle. Totta minä varmasti ja halukkaasti lähtisin retkelle, oli siellä myöskin kalastettava ja minä voisin oppia onkimaan lohia. Tämä ihmistuntija oli laskenut, että se naula vetäisi, sillä itsekin hän oli innokas kalamies, ei kuitenkaan niin paljon onkija kuin siimalla pyytäjä.

Se naula vetikin, vaikkakin hiukan tai sanoisinko aikatavalla väärään. Toivottu avustukseni pienviljelyksen hyväksi supistui lentokirjaseen virtsan talteen ottamisesta ja kuivikemullan valmistamisesta Karhulan metoodin mukaan ja urheilinhan minä vähän pienviljelyksenkin alalla, mutta lohenkalastajan Ruth minusta teki elinaikaisen. Se into meni minuun kuin uusi voide vanhaan saappaaseen.

Muistan sen päivän paremmin kuin eilisen, kun tuo käänne elämässäni tapahtui. Ruth vei minut lohikoskelleen, mutta ei osannut opettaa minua sen hyväksi käyttämiseen. Ei hänellä enemmän kuin kenelläkään muulla siellä ollut aavistustakaan siitä, miten esim. perholla oikein on ongittava. Käyskelin koskenrantoja ja heittelin siimaa niinkuin tavallista matosonkea saamatta sitä menemään vavan pituutta kauemma. Tietysti mulloset olivat huomanneet minut jo aikoja ennen kuin minä olin päässyt edes heille heittämään ja korjanneet luunsa. Joku kultadevonkin minulla oli, joka oli seurannut p e r h o s vapaa ja vienyt minut sille väärälle tolalle, että perhosvavalla myöskin voi heittää metallikalaa. Kun tämä devon hennon vavan kykenemättä sitä ohjaamaan pian tarttui pohjaan ja lopulta jäi sinne, päätin, ettei minusta tule lohenonkijaa. Niin on siellä käynyt monelle muullekin aloittelijalle, jotka ovat kääntyneet kotiinsa saamatta ainoatakaan.

Olin eräänä iltana menossa niskaan onkimaan ahvenia, kun huomasin Ruthin seisovan Välisuvannon arkulla ukko Kokon kanssa, ollen äijät nähtävästi aikeessa venheellä laskeutua n.k. Louhulle, joka on arkun alapuolella suuren kosken kupeessa oleva sivuhaara, ja jonne kuulema vietiin kaikki ne herrat, jotka eivät muuten saaneet. Se oli heille aina viimeinen hätävara. Siellä hyppi silloin ja hyppii yhä joka kesäilta mullosia kuin salakoita perhoja ottaen... Luopuen kohteliaana isäntänä omasta aikomastaan kalastuksesta minun hyväkseni hän huutaa minut luokseen, vaatii minut menemään venheeseen ja käskee Kokon opettamaan minua onkimaan.

Opettaminen käy jotenkin siihen tapaan, että Kokko valitsee Ruthin varastosta n.k. Huopanan perhot: mustan, ruskean ja harmaan, luultavasti Soldier palmer'in, Zulu'n ja ehkä March brown'in, en muista tarkkaan, koska en silloin vielä tehnyt muistiinpanoja pyydyksistäni enkä saaliistani. Teroitan tässä ohimennen vasta-alkajillekin muistiinpanojen tarpeellisuutta, joista on paljon hyötyä sekä itselle että muille. On merkittävä kirjaan kalan suuruus, sen sukupuoli, sää, tuuli, lämpömäärä ja jos mahdollista ilmanpaine, sekä lopuksi seikkailut nykäisystä saantiin tai menetykseen.

- Ne pitää olla tämmöisiä tummia, selitti Kokko, sillä koreilla täällä ei ole saatu.

Sentapaisia olen siellä sitten yleensä käyttänytkin, vaikka teoria sittemmin on mennyt osaksi rikki, niinkuin joskus toiste saanen kertoa. Kun ase on valmis, komennetaan minut venheeseen, istumaan alatuhdolle, ja Kokko asettuu kokkaan kädessä sauvoin, jonka avulla hän hiljalleen laskee venhettä myötävirtaan, samalla neuvoskellen sillä varmuudella ja asiantuntemuksella, joka hänelle on ominainen: - "Alkaa nyt vain päästää siimaa koskeen... kyllä minä kuletan... saa vain antaa siimaa enemmän... kääntää nyt vavan kärkeä vasempaan... nyt oikeaan... nyt on nostettava kärkeä, niin että alin perho on veden pinnan alla, keskimmäinen pinnalla ja ylimäinen ilmassa, se ottaa välistä ilmastakin... kyllä se kohta ottaa... sen parempi, jos vaikka vähän hujauttaakin poikki virtaan ja vetäisee kiivaasti ja hypittelee... antakaahan, kun minä näytän... näin... Niin, sillä lailla... kohta se ottaa... kohta ollaan sillä hollilla... onpa ihme, ettei se jo ota..." ja silloin se ottaakin. Ensimmäinen mulloseni ampuu kiven takaa ensin ylös ilmaan, sitten siitä perhoon ja siima oikiaa ja vapa tutisee ja rulla räikyy. Voi taivahan tekijä!

Olin kuullut sanottavan, että kun mullonen ottaa, niin siitä käy sähkösysäys läpi ruumiin. Eikä se ole vain niinkuin sysäys, vaan niinkuin jatkuva sähkövirta siihen saakka, kunnes kala on saatu ja vähän jälkeenpäinkin. Mitä on hauin, ahvenen ja säyneen, suurenkin, otanta ja temmonta tämän pienen veden valion temmeltelyyn verrattuna. Olutpullon tulppa tupsahtaa ja tirisee, samppanjapullon korkki pamahtaa ja vaahtoaa. Minulla on siinä silmänräpäyksessä se tietoinen tunne, että nyt ei ole kala kiinni, vaan minä. En minä ole ottanut kalaa, vaan kala on ottanut minut. Olen lumottu, huumattu. Vapaa värisyttäessään se värisyttää hermostoni minulle siihen saakka outoon, mutta sanomattoman suloiseen liikutukseen. Ruumiin läpi kulkee vihuri niinkuin lapsena nuorakeinussa heiskahtaessa ylhäältä alas. Tunnen samalla, että kuljen kohtaloa kohti, josta en ole pelastettavissa. Minun täytyy saada ja minä olen saava kaiken ikäni onkia näitä kaloja, päästä hinnalla millä hyvänsä osakkaaksi tämän kosken kalastukseen, tai minkä muun tahansa.

Olen siitä kaikesta selvillä jo ennen, kuin tämä kala on haavissakaan. Ja niitä tulee yhä useampia, melkein joka heitolla mille puolelle venhettä tahansa, niitä tulee joskus kolmekin kerrallaan, yksi koukussaan. Ne ottavat veden alta, pinnalta, tapaavat ilmasta ylintä perhoa. Niitä pääsee, vaan niitä tulee vielä enemmän. En ole montakaan kertaa sen jälkeen ollut mukana niin hurjassa syönnissä. Ei ne siellä nyt enää semmoisilla heitoilla tule. Kapteeni seisoo arkulla ja katselee. Minä lennättelen hänelle kiitosmuiskuja ja teen halailevia liikkeitä. - "Kapteeni tulee nyt, minä tulen pois!" minä huudan. - "Ei, ei, onkikaa te vain!. Se oli häneltä hienosti tehty. - Yhtäkkiä ne lakkasivat huolimatta siitä, että Kokko kuletteli venettä uusiin paikkoihin. Kai oli niin, että juuri silloin oli ollut perhosten nousu pohjasta ja niiden parveilu ilmassa ja veden pinnalla, vaikken niitä huomannut, enkä niistä silloin vielä olisi ymmärtänyt mitään päätelläkään.

Kun palattiin arkulle, oli venheen pohjalla kuinka monta lienee ollutkaan, ehkä kymmenen, ehkä kaksikymmentä, näitä luomakunnan kaikkein kauneimpia, herttaisimpia, herkullisimpia tuotteita. Kannoin ne vitsassa pihaan kuin viinirypäletertun. Sain viedä ne nokkosiin ja voipaperiin käärittyinä tuoreina tuomisina kotiin.

Sillä lähdettiin jo samana iltana laivaan. Oli heitettävä hyvästit Huopanalle, juuri kuin siihen oli tutustunut, tietämättä, saataisiinko enää milloin tai milloinkaan tavata.

Siellä on sittemmin ollut monta hurmaavaa hetkeä sekä näiden pienten mullosten että suurten lohien kanssa, mutta ei yhtään mielenliikutuksellisesti tämän ensi-illan veroista, kun Kokko kehoittelee: - "Alkaa nyt päästää siimaa - kohta se ottaa... kohta ollaan sillä hollilla"... ja kun se silloin ottaa.

Ja minä näen - yhä vielä vuosien perästä - sileän vilisevän veden siinä venheen ympärillä, näen kivet, joita vastaan vesi pullistuu ja velloo... näen suuren kosken vaahtopäät ja kuulen niiden kohinan, ja näen rannan puut kahden puolen ja alhaalla siellä myllyt ja sillan niiden välillä, josta joku huiskuttaa liinaa kutsuen illalliselle. Kapteeni arkulla viittaa kädellään vastaan ja huutaa meidät pois. Täytyy lähteä...
Koukkuvirta Näin v:nna 1907 eräässä aikakauskirjan "Tidskrift för Jägare

och Fiskare" numerossa kehoituksen, että lohenkalastajien olisi sen sijaan, että menevät etsimään suuria lohia matalista koskista, joista niitä kesällä ei saa ja joista silloin tällöin saa vain jonkun mitättömän sinttimullosen, ruvettava tutkimaan sisämaassa olevia syviä salmia ja virtoja, joissa suuret lohet silloin asustelevat. Toimitus sanoi tietävänsä useita sellaisia lohisalmia, vaikkei se vielä katsonut pitävänsä ilmaista, missä ne ovat, jotta onkimiehet niitä etsiessään mahdollisesti löytäisivät joitain uusiakin. Muuan sellainen virta oli eräs, jota toimitus toistaiseksi nimitti X-virraksi ja josta sen rannalla asuva kalastaja vuosien kuluessa oli saanut uistimella sadottain lohia. Eräs toimituksen tuntema henkilö oli edellisenä kesänä koettanut siellä kalastaa ja vaikkei hän ollutkaan saanut, oli hän kuitenkin todennut, että lohia siellä on.

Luettuani tämän onkimiehen mielikuvitusta kiehtovan tiedonannon, minä heti asetuin yhteyteen aikakauskirjan toimituksen kanssa ja sain tietää, että tuo salaperäinen lohivesi on Heinäveden pitäjässä oleva Koukkuvirta, Savonlinnan-Kuopion reitillä, muutamia kilometrejä alapuolella Pilpan kanavan. Samalla sain myöskin tietää siellä käyneen henkilön nimen. Päätimme, hän, eräs kolmas henkilö ja minä, että seuraavana kesänä lähdemme sinne onneamme koettamaan.

Lähestyessämme "Heinävesi"-laivalla Savonlinnasta päin matkamme määrää kuvaili toveri vielä kerran innostunein elein ja haltioitunein ilmein edellisenä kesänä sinne tekemäänsä matkaa. - "Sitä minä en voi taata, saammeko me sieltä mitään, mutta sen minä voin taata, että siellä on lohia. Laivan perämies juuri kertoi, ettei hän tämän kesäkuun aikana kertaakaan ole kulkenut salmen läpi näkemättä jotain lohen pyrstöä tai selkäevää veden pinnalla. Lohia siis on. Kun minä olin siellä, niitä posahteli alinomaa niin, että kuohahteli vaahtona leveiden pyrstöjen lyödessä. Tuon tuostakin hyppäsi ruskea rumilas ilmaankin, suuri ja lihava kuin sian porsas. Ne eivät pelkää venhettä, vaan näyttäytyvät ihan sen ympärilla. Eivät ne näy välittävän laivoistakaan. Sitä minä en voi taata, saavatko herrat mitään, mutta sen voin taata, että lohia siellä on, on pentele vie niin, että harmittaa, kun niitä ei saa." Hän oli koettanut täkyä, mutta täkyä ne eivät ottaneet. Hän oli koettanut lohiperhoa, Silver doctor'ia, ja sitä oli ottanut, mutta vienyt sen mennessään, ainoan, joka hänellä oli. Meillä oli nyt useampiakin "hopeatohtoreita" ja muitakin perhoja mukana, oli sitäpaitsi pikku pahvilaatikoissa uutukaisia silkkikaloja ja metallikaloja ja kummikaloja ja uistimia sekä Vaalan että Kemin että Kajaanin mallia sekä myöskin täkylaitteita, joita lukemattomat kerrat matkan varrella oli tarkastettu ja hypistelty ja ihasteltu, niinkuin meidän onkimiesten tapana on, pitääksemme tunnelmaa vireillä ja saadaksemme esimakua nautinnosta, jonka toivossa elimme. Ja vähä väliä uudistui innostuneen toverin vakuuttelu: - "Sen minä tiedän ja voin taata, että lohia siellä on. Täkyä ne eivät ota, mutta Silver doctor'ia ne ehkä ottaa. Näittekö, siinä se nyt hyppäsi!"

Olimme tulleet Koukkuvirtaan ja siellä niemen nenässä myllähti vesi ison kalan pyrstöstä. Viehättävämpää kalastuspaikkaa tuskin voi ajatella. Kahden puolen on korkeat rannat, toisella puolella aitoa Saimaan seutua, pientä petäjikköä kasvavaa jyrkkää kalliota, toisella honkia kasvava niemi, joka kärestään kohoten muodostuu mahtavaksi harjuksi. Virta teki polvekkeen niemen ympäri ja laajeni vähitellen järveksi. Vastapäätä nientä on vuoren ympäröimä lahden poukama. Luonto on koskematonta erämaata eikä missään näy ihmisasuntoa, paitsi sitten hetken päästä torppa muutaman lahden pohjassa, kuulema sen saman kalastajan, joka oli saanut Koukkuvirrasta ne monet sadat lohet.

Kun ei meillä ollut venhettä noustaksemme heti maihin, oli meidän seurattava laivan mukana kolme neljä kilometriä ylempänä olevalle Pilpan kanavalle, josta saatuamme venheen ja soutajan heti palasimme virralle, palaen kalastusintoa. Sitä oli minulle edellisen Huopanakesän jälkeen, jolloin olin päässyt mullostamisen makuun, patoutunut talven kuluessa rinta täyteen. Saa nyt nähdäl Kaloja siellä on! Siihen nähden siis pitkä matka ei ole mennyt hukkaan. Ja kun niitä kerran o n, kai niitä myöskin täytyy saada tavalla tai toisella, jahka oppii ottamaan, ja jos ei vielä tällä kerralla, niin ainakin jollain toisella.

Menimme ensin tuohon niskassa olevaan torppaan kysymään täkyjä ja tiedustelemaan mahdollista yösijaa. Siellä oltiin verrattain epäystävällisiä. Täkyjen hankinta näytti kohtaavan niin suuria vaikeuksia, että kuulti kaikesta läpi, ettemme olleet mieleisiä vieraita. Vainuttiin tietysti aitosuomalaiseen tapaan kilpakalastajia ja oltiinkin sitten ilmeisesti mielissään. kun ensimmäisen epäonnistuneen yrityksen jälkeen meidän hienot pyydyksemme eivät olleet osoittautuneet paremmiksi kuin heidän karkeat haukiuistimensa, joilla kyllä ennen olivat saaneet, mutta nyt eivät moneen vuoteen - jos se nyt oli totta, jota hiukan epäilen.

Virralle tultuamme me valitsemme sopivan paikan tavaroita ja eväitä varten, se toveri, joka on tuonut meidät tänne, jää rannalle keittämään teetä, me toiset lähdemme kahdella venheellä koettamaan, mitä tuleman pitää. Koetamme tietysti ensiksi Silver doctor'ia, koska sitä kerran maailmassa on ottanut ja teemme sen sillä vanhalla klassillisella tavalla, että päästämme siimaa ja nytkyttelemme vapaa ylös ja alas ja kummallekin kupeelle. Ala, jota soudettiin, oli ehkä noin pari sataa metriä pitkä ja sata metriä leveä. Se oli monen sylen syvyistä vettä ja vyöryi säyseina häränsilminä. Jännitys oli melkoinen, mutta laukeni laukenemistaan, sillä vaikka molemmat venheet jo olivat pari kertaa risteilleet kalastettavan alueen, ei vain kuulunut nykäisyä. Ei ottanut silkkikalaakaan, ei sinistä eikä ruskeaa, ei lippaa, ei perhoja. Ei näkynyt hyppiviäkään. Tämä alkoi näyttää jo hiukan harmahtavalta. Saattoi olla jo siinä 7-8 tienoissa iltapäivällä. Oli tyven ja kirkas. Ei ollut ehkä vielä oikea aika.

Toveri huusi rannalta, että tee on valmis. Päättelimme, että kai on niin, että se ottaa vasta auringonlaskun jälkeen. Ei kuitenkaan maltettu sitä odottaa. Nyt oli oppaamme vuoro lähteä ja minä jäin rantaan laittamaan kuntoon uutta hienompaa heittosiimaa. Pian lähti toinenkin toveri. Ja siellä ne taas nytkyttelivät. Ei pure eikä potkaisekaan. Molemmat venheet rantautuvat vähitellen. Koetetaan yhä edelleen pysyä hyvällä tuulella, otetaan esille eväät, kosteat ja kuivat, ryypyt, kinkkuleikkeleet, juustot, sardiinisäilykkeet, oluet ja portterit. Ja kyllähän ne maistuivat, ja kahvi ja tupakka päälle. Ja onhan ilta suurenmoisen ihana. Korkeat rannat kuvastuvat tyyneen veteen. Käkiä kukkuu, laulurastaat helähyttelevät pitkin rantoja. Kotka kaareilee yllä. Loikoillaan lämpimällä hiekalla, yötä odotellen, sikarit hampaissa, ja kerrotaan kaskuja. Se on vähän teennäistä ja väkinäista. Ollaan kuin pidoissa, joihin juhlavieras ei ole suvainnut saapua.

- Hei! Hoi! Nyt siellä molskahti!

Kohta siellä molskahti toinen ja kolmaskin. Aurinko on laskenut niin paljon, että koko virta on varjossa. Nyt se siis vihdoinkin alkaa, niillä on ruokatuntinsa kellonlyönnilleen. Pian ovat taas molemmat venheet virralla. Soudetaan ja soudetaan. Mutta ei nykäystäkään. Muuan ajaa suurta silkkikalaa, mutta käy ja kääntyy. Niitä hyppii yhtämittaa, aivan lähellä venhettä. Yhtäkkiä ne sitten eivät enää hypikään. Aurinko jo nousee. Soudamme aamun yhä valetessa majapaikkaan, väsyneinä, haukotellen ja väliin haikeita lauluja hyräillen.

- Jaa, en minä ole mitään muuta luvannut kuin että lohia on - ja sen lupauksen olen täyttänyt.

- Olet, kiitos - lohia on, vaikkei niitä saa.

- Huomisessa laivassa minä lähden.

- Minne?

- Jonnekin, jossa lohia ei ole, mutta josta niitä saa.

- Idiootti !

- - - - -

Ote kirjeestä, jonka muutamia päiviä myöhemmin kirjoitin aikakauskirjan "Tidskrift för Jägare och Fiskare" toimittajalle:

"X-virta sinä ja sinä päivänä kesäkuuta 1907. Saan vilpittömästi kiittää Teitä kirjoituksestanne aikakauskirjanne maaliskuun n:ossa, jossa annoitte meille lohenkalastajille sen viisaan ja hyödyllisen neuvon, että meidän olisi koetettava etsiä lohia, ei vain koskista, vaan myös tyynistä vesistä. Vielä kiitollisempi olen Teille siitä, että hyväntahtoisesti ilmaisitte minulle X-virran nimen, jonka tietysti edelleenkin tulen pitämään salassa. Olen nyt täällä ja olen huomannut, että kuvauksenne täkäläisestä lohirikkaudesta ei ainoastaan ei ole liioiteltu, vaan päinvastoin liian vaatimaton. Istun virrassa olevan niemen rannalla ja kirjoitan tätä nautittuani juuri varhaisen aamuaterian, johon paitsi muuta hyvää kuuluu hiilivalkealla paistettua lihavaa lohikinkkua. Kalaretkemme on päättymässä, vehkeet on pantu kokoon ja me odotamme laivaa noustaksemme siihen kaikkine kamsuinemme, joihin kuuluu myöskin melko suuri pytty suolattua lohta. Lohet loiskuvat yhä edelleen tuossa vedenpinnalla, heiluttaen meille hyvästiksi pyrstöjään ja selkäeviään."

"Eivät näy vähääkään välittävän siitä, että olemme soutaneet ja huovanneet täällä lähes viikon päivät ja verottaneet virran kalakantaa vähää vaille kahdeksallakymmenellä kilolla, saaden viitenä yönä yhteensä neljätoista muikkuruuan lihottamaa järviporsasta, jotka painoivat keskimäärin 5 kiloa kappale. Vaikka niitä siinä vielä on, olen samaa mieltä kuin molemmat toverini, että täksi kertaa riittäköön. Eihän olla mitään ammattikalastajiakaan."

"Ensimmäisenä iltana, yönä ja aamuna emme saaneet mitään, emme kullalla, emme hopealla, emme höyhenellä, silkillä emmekä metallilla, vaikka ne heittivät kuperkeikkojaan ihan siimojemme yllä. Voitte arvata mielialamme, kun me sitkeiden, mutta turhien kokeilujen jälkeen vihdoin olimme tulleet vakuutetuiksi siitä, että emme ainakaan me mahda mitään X-virran lohille."

"Pieni toivon kipinä alkoi kuitenkin tuikkaa. Entäpä ne sittenkin ottaisivat täkyä? Olimme turhaan vaivanneet päätämme sillä, mitä noilla lohilla oikeastaan oli tekemistä tässä virrassa. Eivät ne kai olleet siinä vain huvikseen. Kai ne olisivat voineet noin iloikseen myllertää muuallakin, väljemmillä vesillä, eikä tulla sitä varten rauhattomalle laivaväylälle. Mahtaa niillä sittenkin olla siinä jotain syötävää, jotain erikoisempaa herkkua, jota eivät nyt saa muualta ja tulevat täältä hakemaan. Perhoja ne eivät voi ajella, sillä niitä ei näy ilmassa eikä veden pinnalla. Välähtihän siinä kerran, muutaman hypätessä, jotain valkoista ilmaan. Jos ne hyvinkin ajavat siinä muikkuja tai muuta pikkukalaa. Vaan olisihan niiden silloin pitänyt ottaa pikkulippaa tai silkkikalaa?"

" - Meidän täytyy saada täkyjä mistä hyvänsä! huudahti oppaamme, joka oli meidät tänne tuonut. Hän oli yhtä tarmokas kuin innokas ja meidän muiden maatessa hän sai kuin saikin kaukaa toiselta koskelta, jonne oli matkustanut laivassa ja tullut toisessa takaisin, puolikymmentä siianpoikaa. Palattuaan hankintamatkaltaan hän näine täkyineen lähti X-virralle, meidän toisten jäädessä välinpitämättöminä ja vähätoivoisina majapaikkaan odottamaan hänen kokeilunsa kielteistä tulosta. Meidät oli vallannut tuollainen saamattomuuden ja tarmottomuuden puuska, joka usein on seurauksena epäonnistumisesta. Menköön hän vain, ei hän sieltä mitään saa."

"Toteutui kuitenkin nyt taas vanha sananlasku, että lintu ei tule liikkumatta, kala jalan kapsamatta. Olimme jo kuromassa kapsäkkejämme kiinni, kun kuuluu ihastunutta hoilotusta rannasta, ja innostuksemme on rajaton, kun ystävämme henki kurkussa juoksee pihaan kiikuttaen suurta lohta kädessään. Se on ottanut täkyyn, tuskin hän on soutanut muutaman kierroksen, kun se on tarttunut. Arvoitus on ratkaistu, luonnollinen syötti on ainoa, joka X-virran lohille tällä haavaa kelpaa. Sitä niille siis on edelleenkin tarjottava."

"Ja kyllä me niille sitä tarjoammekin, tarjoamme silloin ja tullaan tarjoamaan vastedes, joka vuosi, niin kauan kuin kätemme jaksaa puristaa lohivapaa ja kiertää rullaa."

"Tunnin kuluttua olemme taas koskella, jolle jo olimme heittäneet ikuiset jäähyväiset. Jottemme olisi toistemme tiellä siinä tapauksessa, että tarttuva lohi veisi pitemmältä siimaa, me nyt kalastamme vain yhdestä venheestä kerrallaan. On minun vuoroni lähteä heti vesille koettamaan. Toinen tovereista tulee soutamaan. Emme ole tehneet montakaan kierrosta, ennenkuin rulla rääkäisee ja vapa taipuu ja siima viittaa suoraan alas syvyyttä kohti. Tempaus on niin tiukka, että rulla irtautuu ja putoo kouraan. Saan sen kuitenkin, kalan pysyessä hetken verran paikoillaan, takaisin vapaan kiinni, ennenkuin ehtii tapahtua vahinkoa. Minulla on ongessa ensimmäinen suuri loheni. Saanko sen? Kuinka se on otettava? Onko sen annettava jurottaa pohjassa vai onko se kiristettävä pinnalle? Onko se otettava venheeseen vai soudettava rantaan? Osaako toverini iskeä? Jos hän innoissaan haamaisee heittosiiman poikki? En saa vastausta näihin kysymyksiin. En tiedä oikein, kuinka se kaikki kävi, mutta neljännestunnin epätasaväkisen ottelun jälkeen on lohi koukussa ja maissa ja painaa viisi kiloa."

"Sanoin: epätasaväkisen, sillä X-virta tarjoo kaikki edut kalastajalle, tuskin juuri mitään lohelle. Ei mitään kiviä eikä risuja, ei edes ruohoja eikä vesiheiniä. Lohi ei voi käyttää hyväkseen veden voimaa niinkuin koskessa. Vieköön se siimaa kuinka paljon tahansa, kyllä sitä rullalla riittää ja jos näyttää loppuvan, pääseehän venheellä perään. Kun se alkaa uupua, saa sen tyynesti hinata maihin ja venheen viereen."

"Kyllä nyt tee ja voileipä maistuivat toiselta kuin eilen tähän aikaan. Oli nyt käen kukunnassa ja rastaan laulussa toinen tuntu kuin eilen... Mikäs siinä on? Hylkeen pää pyssyn kantaman päässä. On tullut sekin saaliin jaolle."

"Oli kolmannen kaverin vuoro. Odotin rannalla jännittyneenä hänen varmaa saalistaan. Kuluu neljännestunti, kuluu toinen, hän on jo risteillyt koko alueen ja on jo tulossa maihin, kun vielä tekee koetuksen ja hetken päästä kuuluukin toiselta rannalta huuto: "Kala on!" Se on nähtävästi suurikin, koska on niin sitkeä saada. Kestää puoli tuntia, ennenkuin se on niin uuvutettu, että saan iskeä sen venheen perästä, hänen noustuaan vapoineen maihin."

"Nyt meillä on kullakin kalamme. Ensimmäinen urheiluinto on tyydytetty. Vaikka meillä vielä on joitain täkyjä, voitamme itsemme, päätämme säästää täyt huomiseksi ja lähdemme paluumatkalle. Ei nyt haukotuta eikä laulata haikeita lauluja niinkuin eilen. Lepäähän venheen pohjalla lehdeksistä tehdyllä paraativuoteella kaksi kaunista koukkuleukaa. Eilinen huono onni oli vain tämänpäiväisen hyvän onnen enne. Opastoveri oli täyttänyt loistavasti lupauksensa. Kaloja oli ja kaloja oli saatu."

"Nyt ei tietysti tule kysymykseenkään lähteä toisille vesille. Päätämme jäädä tänne epämääräiseksi toistaiseksi. Aurinko on jo koko korkealla, kun saavumme majapaikkaamme."

"Seuraava päivä käytetään makeihin uniin kahden valvotun yön jälkeen, entistä hienompain täkyvehkeiden valmistamiseen ja täkyjen hankkimiseen. Ponnistuksista huolimatta saamme niitä kuitenkin vain joitain, ei aivan pieniä siianpoikia ja muutaman kuivuneen salakan. Noin klo 9:n tienoissa illalla olemme taas paikalla. Saalis on sama kuin edellisenä yönä, kolme suurta, mutta olisi voinut olla yksi lisää, ellei hyökkäyksistään päättäen tavallista suurempi lohi olisi vienyt huonosti kiinnitettyä koukkua mennessään. Näytti siltä, kuin pienet syötit olisivat olleet halutummat kuin suuremmat, sillä soudettuamme turhaan siikasyötillä, otti heti tuota pientä suolattua salakkaa. Tämmöisissä tyynissä vesissä ja näin kirkkaalla ilmalla, kun yö on melkein yhtä valoisa kuin päivä, eivät vehkeet voi olla kyllin hienot. Ei ole ihme, etteivät torpparin haukiuistimet ole kalastaneet. Mahdollisesti on viime vuosina, jolloin hän ei ole saanut, ollut samanlainen ilma kuin nyt. Silloin taas, kun hän sai, on mahdollisesti ollut pilvessä ja tuullut. Syönti kesti muuten vain pari tuntia, heti auringon laskettua ja vähän sen jälkeen."

"Kun kunnia näin oli pelastettu, jätimme virran seuraavaksi yöksi rauhaan, mutta sen jälkeisenä yönä olimme taas siellä ja palasimme saaliinamme lohensa kullakin. Oli saatu yhteensä yhdeksän. Kalastus alkoi muodostua melkein samanlaiseksi joka yö: soudetaan ulos, tehdään kierros, lohi tarttuu, soudetaan maihin, otetaan koukkuun, juodaan saijut, toinen lähtee vuorostaan ulos j.n.e."

"Seuraavana yönä lähti allekirjoittanut yksin kalaan. Toverit olivat lähteneet hankkimaan lisää täkyjä ja oli heillä aikomus saapua laivassa virralle puolen yön aikaan. Laiva saapui kuitenkin niin myöhään, että syönti jo oli ohi. Sen aikana sain minä kuitenkin neljä lohta kahdessa tunnissa. Olin pannut kaikkein hienoimman heittosiiman ja pienimmät koukkuni. Joka kerta kuin soudatin itseni ulos, tarttui. Minä luin sen pienten täkyjen ansioksi. Mutta kuinka varomatonta on tehdä mitään teorioja, sen osoitti tämän viimeisen illan kokemus. Vaikka heillä tänään taas oli samat vehkeet kuin minulla eilen, eivät toverini saaneet niillä mitään. Sen sijaan toinen heistä sai suurella rumalla korttelin pituisella siian pojalla valkoisen "siikalohen". Saadakseni selville, kelpaisiko ehkä perhokin, koetin niitä taas kaikenlaisia, mutta turhaan."

"Kalaretkemme X-virralle on nyt lopussa. Sehän on ollut harvinaisen onnistunut. On saatu niin paljon, kuin oikeastaan on ehditty saada, sillä kalastettava alue tuossa on niin pieni, että siinä mukavasti mahtuu kalastamaan vain yksi vapa. Olemme saaneet keskimäärin 3 lohta yössä, syöntiajan ollessa vain noin 3-4 tuntia. Suurin saaduista lohista oli 7 kiloa, pienin 3 kiloa, muut siltä väliltä. Pienempiä ei näkynyt. Teidän kehoituksenne, että olisi etsittävä lohia muualtakin kuin koskista, on siis osoittautunut täysin huomioon otettavaksi. Luultavasti lohet, jotka järvissä oleskellessaan suurimmaksi osaksi elävät muikuista, kerääntyvät vesistöistä toisiin laskevien muikkuparvien mukana tämmöisiin ahtaisiin paikkoihin ja ovat sieltä eräinä aikoina helpommin ja runsaammin saatavissa kuin suurilta seliltä, missä ne hajaantuvat enemmän. Jos me aina tietäisimme, missä muikut liikkuvat, tietäisimme myös lohien olinpaikat."

"Meitä suosi mitä ihanin ilma, ehkä liiankin ihana, sillä tyyni kirkas säähän on kaikkein huonoin lohi-ilma, varsinkin heikosti virtaavassa vedessä, jossa syötin pakostakin täytyy kulkea hitaasti ja jossa kalalla on hyvää aikaa tarkastaa pyydystä, ennenkuin se sen ottaa. Kuta enemmän ja pettävämmin pyydys jäljittelee sitä kalalajia, jota lohi sillä hetkellä syö, sitä varmemmin se on saatavissa."

"Mutta miksi ne ottivat vain niin lyhyen ajan? Se luultavasti riippui siitä, että muikku sinä aikana "nousi" ja lohet sen mukana. Kun muikut taas lähtivät, seurasi lohikin mukana tai poistui kyllänsä saaneena, tullakseen seuraavana yönä muikkujen kanssa takaisin."

"Tässä niemessä, tämän vapajavan virran rannalla olisi mitä herttaisin kalamajan paikka. Sitä jo suunnittelimme vastaisia kalaretkiä varten, sillä varma on, että tämä ensimmäinen retki ei ole oleva viimeinen. Olisi tänne mukava ajaa moottorillakin ja asua siinä tai rakentaa teltta rannalle. Tässä vesistössä Saimaan ja Kallaveden suurten vesisäiliöiden välillä on sitäpaitsi muitakin samanlaisia ahtaita salmia, virtoja ja myöskin koskia. Tämä reitti olisi lohenkalastajain kultala, jos vain olisi asianharrastusta niin paljon, että parhaat vedet saataisiin rahakkaan yhtiön hoitoon niin, että ryöstökalastusta voitaisiin estää ja kutua rauhoittaa. Kulkuneuvojen puolesta olisi reitti vallan mainio, sillä koskille pääsee laivalla sekä Savonlinnasta että Kuopiosta."
Eräs urheilukalastaja

Meillä ei, ainakin mikäli minun tietooni on tullut, ole kovinkaan monta taitavampaa lohenonkijaa, ei ainoatakaan, jota voisi verrata englantilaisiin taitureihin sillä alalla. En puhu ollenkaan onkimiestemme saaliista, vaan siitä taidosta ja siroudesta, millä vapa on käsiteltävä ja pyydys koskessa kuletettava. Meillä on onkimistaito teknillisesti jotakuinkin samalla asteella kuin pallonlyönti kylänraitilla verrattuna verkkopalloon. En ole tosin koskaan nähnyt ulkomaan mestareita, mutta kirjallisuutta seuraten olen tullut saamaan aavistusta siitä, mitä vaatimuksia tämän urheilun harjoittamiselle voidaan asettaa.

Urheilukalastus, harjoitettuna niin, kuin sitä harjoitetaan siinä maassa, missä se on kehittynyt korkeimmilleen, nimittäin Englannissa, on siellä kehittynyt tieteeksi siihen nähden, että se myös on luonnon ja sen ilmiöiden harrasta tutkimista. Se pyrkii pääsemään perille kalojen elintavoista, siitä, missä ne oleskelevat milläkin ilmalla ja minkin vedenkorkeuden aikana, kuinka ne vaeltavat paikasta toiseen, mitä ne syövät ja siitä johtuen, millaisia pyydyksiä ne milloinkin siitä ja siitä syystä ottavat. Veden eläimistön tarkka tutkiminen on ollut välttämätön kaikkia niitä eri pyydyksiä luodessa, joita urheiluvälinetehtaat valmistavat. Urheilukalastus siis edellyttää läheistä vuorovaikutusta tieteen kanssa, niinkuin kalastus yleensäkin.

Englanninkielen taitoinen onkija voi tavattomasti hyötyä perehtymisestä senkieliseen kirjallisuuteen tällä alalla. Siellä on sitä saatavana rajattomasti. Muilla kielillä on tätä kir jallisuutta vähemmän, mutta on sentään saksaksi ilmestynyt perinpohjainen ja metoodinen kirja "Angelfischerei im Süsswasser", kirjoittanut tohtori Heintz, ja "Angelfischerei", kirjoittanut von der Borne, ruotsiksi R. Lundbergin "Fiske med metspö" ja norjankielellä J. Preuthunin "Laxe og Sjöörretfiske". Suomeksi ei vielä ole ilmestynyt yhtään näiden teosten veroista teosta.

Mutta joskaan meillä nyt onkijain ammattitaito vielä ei olekaan sen korkeammalla kuin mitä se on, niin voidaan sitä kehittää, ja minä toivon, että se yhteinen harrastus, jonka herattämiseksi ja ylläpitämiseksi Suomen Urheilukalastajain Liitto muun muassa on perustettu, tulee siihen voimakkaasti vaikuttamaan. Ovathan kaikenlaiset muutkin urheiluseurat, jotka meillä kaikissa lajeissaan ovat vielä verrattain nuoria, jo kasvattaneet harjoittajiaan, joilla on maailmankin mainetta. Ovathan urheiluonkijat meillä enimmäkseen vanhoja herroja eikä meistä tietenkään kehity mitään maailman mestareita. Eihän muuten Hannes Kolehmaistakaan nouse joka eukon pojasta. Minä kuitenkin toivon, että kun urheilukalastuksen harrastus laajenee, nuoret miehet vievät aatetta ja taitoa eteenpäin. Olen varma siitä, että suomalainen aines tässäkin suhteessa on hyvä. Jahka me saamme kosket kuntoon, treenauksen käymään, kilparadat reilaan, on kyllä ilmestyvä niiden käyttäjiäkin.

Siihen mennessä minusta on paikallaan muistella, mitä kykyjä meillä jo on ollut, niitä, jotka ovat panneet perustuksen urheiluonginnalle maassamme ja sitä kehittäneet. En tunne heitä montakaan, mutta epäilemättä on vielä elossa olevia vanhoja herroja tai manalle menneitä, joiden salatiedot olisivat saatavat säilymään, tiedot meillä käytetyistä pyydyksistä ja pyyntitavoista. Luultavasti kätkee moni vanha perhoskirja koinsyömiä perhoja, jotka olisivat uusittavat. Se olisi siitäkin syystä suotavaa, että vähitellen saataisiin luoduksi suomalaisiin vesiin soveltuva kokoelma pyydyksiä, varsinkin perhoja, sillä eivät Englannista umpimähkään tilatut ja luettelojen mukaan ostetut vehkeet täällä aina sovellu - mistä minulla on hiukan omaakin kokemusta. Olen omasta kokemuksestani pääsemässä yhdestä ja toisesta seikasta jälille ja toivon voivani vastedes antaa tietoja näista kokemuksistani muillekin.

Odottaessani toisten esityksiä pyydän saada tällä kertaa jutella, mitä olen oppinut eräältä mieheltä, tohtori W. Lybeckiltä, johon tutustuin heti lohenongintakauteni alussa ja jolle siinä suhteessa olen paljon velkaa. Häntä ei ole enää olemassa, ja siltäkin kannalta on syytä häntä muistella.

Tuskin on tässä maassa montakaan, joka ei sitä miestä olisi, joskaan ei henkilökohtaisesti tavannut, niin ainakin nähnyt. Jo ulkomuodoltaan hän oli siksi erikoinen ilmiö. Hän oli pitkä, roteva mies, kasvot leveät ja verevät, oikea ulkoilmaihminen. Hän esiintyi talvellakin avopäin, tukka pitkänä, harteilla leveä sarkakauhtana, jalassa paulakengät. Kesällä saattoi hänet nähdä ruskea yläruumis paljaana ei vain kotonaan, vaan ihmisten ilmoillakin, maanteillä ja missä vain, rautatielläkin, ja vasta taloon tultuaan hän siirsi rohtimisen paidan käsivarrelta yllensä.

Tämä mies oli monessa suhteessa uranuurtaja, m.m. luontoparannusentusiasti, ilmakylpyprofeetta, ja minä luulen, että moni mies on hänelle kiitollisuuden velassa hermojensa korjautumisesta; ainakin alkoi minulle uusi fyysillinen elämä, kun opin häneltä joskus jättämään paidan pois ja antamaan auringon paistaa sekä selkään että sen vastakkaisellekin puolelle.

Hän oli kaikenkaltainen urheilija, metsästäjäkin, mutta ennen kaikkea hän oli lohenonkija, ja niinkuin hän yleensä pani "sielunsa" kaikkeen, pani hän sen luultavasti viimeiseen laukaukseensakin, sielunsa ja intohimonsa, jotka hänelle yleensä olivat yhtä, alituisessa kamppailussa keskenään.

Tutustuin häneen oikeastaan jo paljoa ennen, kuin meistä tuli kalakaverit. Vietin viime vuosisadan yhdeksänkymmenluvun alussa kesää Svartön saarella Porkkalassa Siellä on meressä Söderskärin kari, joka on tullut kuuluksi erinomaisena vesilinnustuspaikkana. Sitä kutsuttiin siihen aikaan herttuakunnaksi (hertingdömet) ja sen omistivat siihen aikaan kuvanveistäjä Robert Stigell ja eräät muut "hertingit", joiksi Svartön Söderlingska erehtymättömästi ja velvollisuuden mukaisesti heitä tituloi. Stigell asui säännöllisesti saarella ja Lybeck tuli silloin tällöin sinne vierailemaan. Hänellä oli erinomaiset vehkeet, paremmat kuin kenelläkään muulla, haulikko niin raskas, isoreikäinen ja paksupiippuinen, että ainoastaan hänen laisensa jättiläinen voi sitä mukavasti käsitellä. Erikoista huomiotani herätti eräs hänen matrassinsa, Englannista varta vasten tilattu kalliolla makaamista varten haahkoja odottaessa - kai mukava kylläkin, mutta soutajan, vanhan Söderlingin, vähemmin suosima, se kun monien muiden yhtä perinpohjaisten varustusten ohella lisäsi pienen ruuhen painoa ja vaikeutti maihin pääsyä mainingin kiertämälle karille.

Yhtä perinpohjaisesti ja täydellisesti hän myöskin oli varustettu onkijana. Hänen vapansa, siimansa, rullansa ja yleensä koko onkilaatikkonsa oli silloisiin oloihin nähden, noin puolitoistakymmentä vuotta sitten, primalajia ja aina hän täydensi varastoaan parhaalla mitä sai, niinkuin tuleekin, mikäli kukkaro sen suinkin sallii, sillä jos mieli kyetä järkiperäisesti onkimaan, saada siitä se huvi, mitä hakee, ja päästäkseen ikuisista harmeista ja hermostumisista, pitää olla välineet, jotka eivät petä, sillä tahtovathan ne pettää sittenkin. Vapa ainakin täytyy olla mahdollisimman paras, sillä sitä on vaikea itsensä korjata, vaikka Lybeck taisi niitäkin minulle ja muille tohtoroida, samoinkuin hän oli näppärä virkistämään henkiin kuolemaisillaan olevia koukkulaitteita devoneita ja täkyrakseja varten - taito, joka onkimiehelle on yhtä välttämätön kuin on verkkomiehelle taito osata paikata verkkonsa. Opin häneltä sen vähän, minkä osaan, odottaen usein vastaanottovuoroani kylän akkojen kanssa. Hänen apuaan ja neuvojaan käyttäen sain itselleni aivan samanlaisen vavan kuin hänellä itselläänkin oli, erinomaisen skotlantilaisen greenheartvavan, joka on yhdistetty virveli- ja perhosvapa, ja joka on vieläkin olemassa, vaikkakin jo viimeisiä virsiään vedellen. Sen yhden kärjen katkeamiseen tarvittiin ryssän piikkilankapaalu. Sen toinen kärki on vielä yhtä suora ja sitkeä kuin viisitoista vuotta sitten. Myöhemmin olen onnistunut saamaan prima splitbambuvavan, mutta kun aavistelen syksyllä suuria olevan tulossa, otan Lybeckin aikuisen siltä varalta, että täytyisi ottaa väkisin, niinkuin usein sattuu, kun kuusikiloisen päähän pistää lähteä alas suuresta koskesta, jonne sitä ei voi seurata. Juuri tätä tapausta varten oli Lybeck tilannut omankin samanlaisen vapansa.

Mutta hän tarvitsi lujat työkalut myöskin muuta varten, sitä varten, että ne kestäisivät siinä leikissä ja todessa, mihin ne hänen käsissään joutuivat. Hän niin sanoakseni tappeli kosken kanssa, otti sen väkisin, hartiavoimalla, sulin käsin, ei suurta kalaa uuvuttaessaan, sillä siinä suhteessa hän oli varova, vaan pakottaessaan sen ottamaan - pienemmät hän kyllä hujautti olkansa yli vesakkoon. Ja kalat näyttivät antavan pakottaa itsensä.

Meidän koskissamme niiden virtavuuden vuoksi tavallisesti kalastetaan kulkien ylhäältä alaspäin. Epäilemättä kala kyllä ottaa paremmin sekä syöttiä että metallipyydystä, jos se heitetään vastavirtaan ja nopealla tempaisulla kiskaistaan alaspäin. Silloin se kiitää niinkuin koskea laskeva luonnollinenkin kala ja näyttää vaikuttavan erikoisen kiihoittavasti lohen ruokarauhasiin. Samoin myös virtaan pudotettu perho liukuu luontevammin kuin poikkivirtaan tai alaspäin heitetty. Meidän kiivaskulkuisissa, matalissa ja kivisissä koskissamme tämä tapa, jollei sitä seuraa erikoinen taito, tottumus ja kosken tunteminen, kuitenkin helposti vie pyydyksen pohjaan.

Myöskin Lybeck kalasti ylhäältä alaspäin ja melkein aina rannalta, sekä sen vuoksi, että soutamiseen Huopanan koskessa Viitasaarella, jossa kalastimme, ei juuri ole tilaisuutta, että myöskin siksi, että hän tahtoi urheilla s.o. voimistella. Hän lähti niskasta, niin ylhäältä kuin pääsi, ja mennä touhusi heittäen ja aina askeleen ottaen ja taas uudelleen heittäen alaspäin. Oli nautinto katsella jäntevää, laajalanteista miestä, avopäin, avojaloin, ruskeat housut ruskean yläruumiin jatkona - muuten kylläkin asianmukainen puku, harmaanruskeiden rantakivien värinen. Hänen tapansa heittää oli yliolan heitto, paitsi silloin kun hän käytti syöttia, joka ei tätä heittotapaa kestä. Tavallisestihan heitetään vain perhoa ja aivan kevyttä silkkikalaa yliolan, jota vastoin raskaampi laji hujautetaan alapuolelta, vavan alitse ylöspäin, ja annetaan maahan lapetun siiman juosta ulos.

Lybeck käytti ei varsin raskasta metallikalaa ja lippaa ja heitti niitä niinkuin perhoa. Saatuaan ensin siimansa pari vavan pituutta koskeen, hän tempasi sen ylös, astui askeleen eteenpäin, sillä aikaa kuin siima oikeni taapäin, vei voimakkaasti vapaa eteenpäin ja antoi pyydyksen ampua alas siihen paikkaan, mihin oli tähdännyt, poikki kosken tai viistoon. Samalla hän laski vavan kärkeä, vei sen nopeammin tai hitaammin, sen mukaan kuin virta ja pohja vaati, rantaan päin, tarpeen mukaan antaen lisää siimaa tai sitä lyhentäen, jolloin pyydys ensin kiisi viistoon ja sitten vississä paikassa teki tiukan mutkan. Tämän viimeisen tempun hän koetti tehdä niin, että pyydys juuri silloin oli jossain syvennyksessä tai kiven ylä- tai alapuolella, missä kala tavallisesti vaanii.

Sillä tavoin hän aina uudistuvin heitoin suorastaan tonki esiin kalat niiden pimeimmistäkin piiloista melkein kuin magnetisoiden ne liikkeelle oman hermostonsa ja jäsentensä loihtutaidolla. Pyydys kävi joka paikan, ei koskaan pysähtynyt eikä antanut kalalle aikaa arveluun ja arvosteluun, mihin mulloset varsinkin, huonon syönnin aikana ovat erinomaisen taipuvaisia, hännän läiskäyksellä ja takapuolensa pyllistyksellä ilmaisten halveksumistaan. Sattuihan se mielenosoitus usein Lybeckillekin, minkä saattoi kirkkaalla säällä ja korkealta äyräältä katsoen huomata, ja mikä ilmeni siitäkin, että hyvin monet hänen saamistaan lohista olivat hännästään kiinni, h ä n e n lohensa useammin kuin muiden hitaampien, joiden hyrrä koskessa ei pyörinyt niin vihaisesti kuin hänen. Minusta näytti usein, että kalan t ä y t y i tarttua hänen koukkuunsa ja hyökätä siihen kiinni toisten kilvalla: jollei kala suvainnut tarttua koukkuun, niin tarttui koukku kalaan.

Vesi kyllä roiski ja metsä mätki hänen mennessään, ja olisi luullut kalain sitä kaikkoavan pois koko koskesta, mutta kovassa kuohussa ja vahvassa virrassa sillä ei näkynyt olevan väliä, varsinkaan kun hän ei kauan viipynyt paikassaan. Olisi myöskin luullut, että hän satuttaisi pyydyksensä puihin, mutta ihme kyllä se tapahtui harvemmin kuin olisi luullut, vaikka hänen heittonsa olivat kylläkin niin pitkät, että hän saattoi, jos tahtoi, temmata kalan toisen nenän edestä toiselta rannalta. Tapahtui sentään, että minä sain irtauttaa hänen koukkunsa, joskaan en housuistani enkä huulestani, niin en kuitenkaan kaukana niistä, rantapajukosta. Ei hänellä muuten ollut aikaa pyydyksiään suremaan, kun ne tarttuivat ja jäivät. Hyvän syönnin aikana maksaa aika enemmän kuin vehkeet.

Lybeckin tavallisimpia vieheitä oli noin puolentoista tuuman pituinen n.k. devon, hopeinen tai useimmin kultainen pyöreä metallikala, joka oli selältään maalattu joko ruskeaksi tai sinisen vihreäksi. Parhaiten näytti hän saavan sellaisella, joka ei ollut suoraan tehtaan jäleltä, vaan josta maali oli kulunut pois niin, että sitä siinä oli vain joitakin täpliä. Kuta kuluneempi sellainen on, sitä paremmin se näyttää kalastavan. Olen mestarini traditiota noudattaen aina pitänyt varastossani tällaisia likaisia laitteita ja viimeksi minä viime syksynä sain hyviä tuloksia muutamalla tumman vasken värisellä sinisen-vihreän-ruskeaksi töhrityllä devonilla, joka oli tarttunut koskesta onkeeni ja siellä saanut erikoisen luosteen. Se on nyt taas siellä kiven kolossa jossain.

Luulen, että jos voisi saada aikaan devonin, joka olisi maalaamaton. mutta itse metalli kihtaisi hiukan sinistä, hiukan vihreää, hiukan ruskeaa niinkuin vanha pronssi, se olisi sopiva jäljittelemään pientä mullosta ja sen kanssa jotenkin samannäköistä elritsaa, ja meillä olisi näpsä pyydys varsinkin kirkkaalla säällä. Devonista vielä mainitsen, että olen tullut huomaamaan, että kaupassa löytyvät sellaiset, joissa on, paitsi kahta paria häntäkoukkuja, myöskin kaksi paria sivukoukkuja, eivät ole niin käytännölliset, kuin jos nämä sivukoukut ovat poissa. Ne tarttuvat helposti pohjaan, ne näkyvät hiljaisemmassa pyörinnässä kuin myllynsiivet ja joutuvat sitäpaitsi pian epäjärjestykseen. Kala tarttuu kyllä ilman niitäkin, jollei devon ole aivan suuri, jolloin ne kyllä saattavat olla paikallaan.

Paitsi devonia käytti Lybeck myöskin lipposia suurimmasta pienimpään ja oli mestari näiden melkoista taitoa vaativain pyydysten käyttämisessä, joita täytyy kuljettaa eri tavalla eri veden nopeudessa. Devonia hän käytti kirkkaalla säällä ja yleensä päivällä, lippoja sateella ja illalla ja yöllä, jolloin vaaditaan välkettä ja jolloin kala ei ehdi nähdä muuta kuin leimauksen. Lippahan jäljittelee valkeata syöttiä, salakkaa, särkeä ja siianpoikaa, ja on käsiteltävä niin, että koskea alas kiitävän kalan liikkeet tulevat hyvin ja pettävästi jäljitellyiksi. Varsinkin veden velloessa kiven huopeessa, kun sen saa siinä muutaman silmänräpäyksen pyörimään ja heittämään kuperkeikkaa, se näyttää olevan vastustamaton, ja sen liikkeen Lybeck osasi sille antaa.

Lybeckin lipat olivat kooltaan suurimmasta ruokalusikan kokoisesta pienimpään teelusikan lehteen saakka. Pienempiä niistä hän käytti yhdessä perhojen kanssa niin, että hänellä alinna heittosiimassa oli lippa ja ylempänä pari kolme perhosta. Tämä viimemainittu tapa ei minusta ollut oikein asianmukainen enkä minä siinä suhteessa ottanut häneltä oppia. Ensiksikin ei perho, kun lippaa täytyy vetää, saa sitä luontaista virran mukana menevää liikettä, joka sillä täytyy olla, vaan joutuu tavallaan uistimeksi, ja toisekseen se, jos kala ottaa perhoon, joutuu ajelehtimaan ja helposti tarttuu pohjaan, jolloin kala menetetään. Se vaara on kyllä tarjona useammalla perhollakin onkiessa, mutta kun perho on keveämpi, ei tarttumisen vaara ole niin suuri. Minä puolestani olen tullut siihen, että käytän melkein yksinomaan yhtä perhoa, varsinkin jos luulen suurempia kaloja olevan koskessa. Minulle on usein tapahtunut, että suuren ottaessa alimmaista perhoa, pieni suuren uidessa iskee johonkin ylempään ja tempoessaan vapauttaa vanhemman veljensä. Ottaessakin on tämmöisestä kaksoissaaliista hankaluuksia, tavallisesti aina toinen ja suurempi pääsee.

Niinkuin tästä näkyy, ei Lybeck, vaikka hän käyttikin perhoja uistinsiimassaan, ollut varsinaisesti perholla-onkija eikä perehtynyt sen tekniikkaan. Vaikka hän heittikin lippoja ja muita pyydyksiään siihen tapaan, kuin perhoa heitetään, oli hänellä niinkuin monella muullakin, se käsitys, että siima näin heittäen ei lennä ulos, ellei siinä ole painoa - mikä on erehdys, sillä siimahan kyllä sen tekee ilmankin painoa, kun se vain vapaan nähden on tarpeeksi paksu, ja vapa tarpeeksi joustava. Kun hän käytti hienompia siimoja, mitkä virvelöidessä kyllä ovat paikallaan varsinkin alaheittotyylissä, ei hän sitä saanut ulos ilman painoa. Ei hän myöskään näyttänyt luottavan pelkkiin perhosiin ja niiden viehätysvoimaan, vaan luuli, että pitää olla kirkas lippa, joka houkuttelee kalan piilostaan esiin.

Että pelkkä perhokin antaa hyviä tuloksia, sen minä kuitenkin sain hänelle todistetuksi eräänä iltana, kun kalastimme kilvan, hän seisoen kosken keskellä olevalla arkulla, minä maissa seisoen ja kalastaen maan ja arkun välistä. Kun hän metallipyydyksillään ei saanut suuresta koskesta mitään, minä otin höyhenellä tunnin kuluessa kymmenkunnan kilon mullosta. Menestykseni riippui kai siitä, että olin huomannut kalojen silloin ajavan perhoja, jolloin ne eivät välitä täky- ja muista vieheistä. Siitä lähtien olen kaikkein suurimmaksi osaksi käyttänyt perhoa melkein yhtä tuloksellisesti kuin hän lippoja ja devoneita. Lybeckin saaliit ovat kuitenkin jääneet voittamattomiksi muiden Huopanan kalastajien saaliisiin verrattuina. Hän suolasi lohia saavittain. Erään hänen muistiinpanonsa mukaan hän 15 päivän kuluessa oli saanut suuria 24 kappaletta, jotka painoivat yhteensä 151 kiloa. Pienempiä hän ei ole merkinnyt. Paras päivän saalis oli 5 kappaletta. - Hänen käyttämistään mullosperhoista, mikäli muistan, mainitsen punaisen Soldier palmer'in, ruskean Red- ja Brown palmer'in, mustan Zulu'n, harmaan March brown'in ja keltaruumiisen ja ruskeanharmaasiipisen Professor'in, kaikki suurenpuoleista kokoa.

Ollessamme onkimatkoillamme teimme tavallisesti niin, että mentiin yhdessä koskelle. Jos meitä samaan aikaan sattui olemaan useampia, esim. neljä vapaa, vedettiin arpaa, kuka kullekin puolelle. Jouduin joskus Lybeckin kanssa samalle puolelle. Kohteliaasti hän taitavampana kalastajana sijoitti minut edelleen, koska hän kauemma heittäen kuitenkin voi takaakin tullen vallita suuremman osan vettä kuin minä, jolta pyydys ei lentänyt niinkuin häneltä. Rantakalain olisi näin pitänyt joutua minun osakseni. Mutta nekin olivat oikeastaan hänen. Ne joutuivat tavallisesti hänelle siten, että hänen pitkä, keskikoskeen heitetty siimansa alaspäin kiertäessään vei hänen syöttinsä kalan näkyviin ennen kuin minun. Kun näin, etten ehtisi hänen tieltään, pyysin häntä jatkamaan ohitseni. Ennenkuin pyydykseni selvisi pohjasta, mihin sillä oli erikoinen taipumus tarttua, ja sitten puusta, johon se pohjasta ponnahti, oli toveri tiessään ja huitoi kaukana suvannossa alhaalla ja oli pian joutunut siltaan ja oli tulossa toista rantaa niskaan, ensin toisten taa ja sitten heidän ohitse ja edelle, haavipojalla kannannainen vitsariippi mullosia, suurempia ja pienempiä, kun meillä muilla vast'alkajilla oli kullakin joko parahiksi mitan täyttävä mullonen tai ahven.

Nautin hänen kalastuksestaan enemmän kuin omastani, josta siihen aikaan ei ollut paljoakaan sanomista. Oli ilo nähdä sitä voimaa, varmuutta, intoa ja taitoa, millä hän vapaansa käytti, kuulla vavan viuhinaa ja siiman läiskinää ja miten kala keikautettiin maihin. En unhota koskaan näkyä eräänä varhaisena aamuna, kun Lybeck jo oli mennyt ongelle ennen auringon nousua. Tavallisesti hän onki myöhään yöhön, niin kauan kun näki, nukkui vaate päällä muutamia tunteja, meni taas ulos, kalasti aamiaisille, kylpi säännöllisesti joka aamu, koska siihen iltapäivällä ei ollut aikaa, nukkui keskipäivän, jolloin kala yleensä ei ota, ja oli sitten valmis ilta- ja yöotteluun. Minä tein melkein päinvastoin.

No niin, olin herännyt tavallista varhemmin, ja lähtenyt koskelle. Ville tohtori oli jo siellä. En kuitenkaan nähnyt häntä itseään, ainoastaan hänen apulaisensa erään suuren kiven vieressä. Aurinko juuri nousee ja punaa sakean lepikon sillä puolen. Siellä on suuri, suippilon muotoinen kivimöhkäle suvannon yläpäässä. Silloin nousee kiven takaa tuuhea pitkä tukka, leveä otsa, paksu kaula, ruskea ruho ja kaksi ruskeaa kättä ruskeaa vapaa pitäen. Enempää ei tule kiven takaa näkyviin. Hän sulaa maisemaan, aurinko punaa hänet ja metsän, ne kuuluvat yhteen. Se on kuin itse metsän jumala Pan, on kuin kentauri, metsänhaltija, joka vaihteeksi on lähtenyt kalaan. Hän soluttelee siimaa koskeen. Tempaa ylös, heittää alas, lappaa sisään, päästää taas, ilme ja eleet niinkuin metsän elävän. Yhä pitemmälle lentää pyydys, pian suvannon keskeen. Hän innostuu pääsemään vielä ulomma, missä on varma vedenalainen kivi, minkä alta usein ottaa, aina suuri. Pan kiipee polvilleen kivelle, heittää nyt polviltaan, eturuumis eläen, takaruumis sulaen liikkumattomaksi kiveen. Se o n Pan, ja Pan saa. Pyydys putoo vihdoin, niinkuin hän sen tahtoo, ja hänellä on suuri lohi ongessa, joka velloo vettä hetken niinkuin potkuri ja sitten katoo, siiman viiltäessä vettä. Ketterästi kuin kissa hyppää hän kiveltä alas. Haavipoika, vikkelyydessä ja ottamisen taidossa lajiaan ainokainen, Kokon Julius, hänkin ruskea, joskin hiukan haaleampi, niinkuin yleensä penikat, juoksee joustavasti pyörähtelevän otvan päähän, valmiina iskemään heti, kun lohi rantautuu. Se rantautuukin veden painamana ruuhkaa vastaan. Ottaja kyyristyy, tähtäilee veteen, tekee nopean liikkeen, nostaa ruskean vetehisen ja juoksee maihin. Se on käynyt salamannopeasti näiltä kahdelta tottuneelta, vuosikausien kuluessa yhteistoimintaan harjaantuneilta. Ne jäävät sitten siihen, yhteen ryhmään, litteälle kalakivelle, isketyn lohen läreen, toinen pistäen puukolla veren juoksemaan, toinen päästämään koukkuja irti.

Siinä oli kohtaus, jommoista en ole ennen enkä jälkeen nähnyt, ikävä kyllä, ettei sitä ole ikuistettu elävin kuvin, iloksi ja opiksi vastaisille kalamiehille.

Lybeck oli voimakkaiden tempausten mies, elämässään yleensä, niinkuin onginnassaan erittain. Yhtä rajusti kuin hän johonkin intoutui ja yhtä kiinteästi kuin hän siihen antautui, yhtä äkkiä hän siihen kyllääntyi ja sen jätti. Hän oli myös vastakohtien mies, täynnä ristiriitaisuuksia ja koko lailla epäjohdonmukainenkin, niinkuin touhahtelevat tunneihmiset yleensa. Hän piti pahana onkimista sunnuntaisin, mutta ei koukkujensa teroittamista ja pyydyksiensä paikkaamista kirkkoaikanakaan. Hän saarnasi kahvia, viinaa ja tupakkaakin vastaan, mutta joi sentään kupin, kallisti pikarin ja poltti sikarinkin, kun kovalle otti. Yhtäkkia hän jätti onkimisen, pitäen tappamista syntina, siihen määrin vastenmielisenä, ettei voinut sietää pyydyksiään silmäinsä edessä. Syyksi siihen sanoi hän myöskin sen, että onginta oli muuttunut hänelle niin vangitsevaksi intohimoksi, että hänen täytyi siitä vapautua. Jonkun aikaa koeteltuaan sitä turhaan voittaa, oli hän vihdoin saanut siihen voimaa siitä, että hän eräänä sunnuntai-iltana, senjälkeen kuin juuri oli pitänyt myllytuvassa uskonnolliseetillisen esitelmän itsensä hillitsemisestä, oli heti sen jälkeen koskelle mentyään saanut onkeensa suuren lohen, joka juuri ottaessa pääsi. Silloin hän suuttui niin, että menetti malttinsa ja kirosi. Hän tuli heti pois koskelta, kokosi kamsunsa ja lähti, ei enää koskaan tullakseen. Johdonmukaisempi mies olisi tällaisen herätyksen jälkeen ehkä hävittänyt synninteon välineet, jotteivät ne saattaisi muitakaan samanlaiseen kiusaukseen. Ville tarjosi vapansa ja muut vehkeensä polkuhinnasta eräälle toverille, ja yhä vieläkin hänen vapansa viuhuvat ja hänen rullansa pärisevät Huopanassa. tehden syntiä toisten lukuun.

Olen kertonut tämän tapauksen pienenä eetillisenä muistutuksena kaikille onkimiehille. Onginta, niinkuin muukin urheilu, on huvina hauskuus, mutta intohimona rasitus. Mieli ei saa, voidakseen virkistyä, joutua tasapainostaan pois edes silloinkaan, kun suuri lohi pääsee. Täytyy voida hymähtää, ei katkerasti, enintään alakuloisesti, istua rauhallisena rannalle ja pistää piippuun.
Se suuri syntymäpäivälohi

Oli yhä vieläkin saamatta se takaa ajamani suuri lohi. Kilon painoisia ja pienempiä olisin kyllä saanut kuinka paljon hyvänsä, vaan kuinka ponnistelinkin, iso ei ottanut, ei edes nykäissyt. Koetin tietysti uskotella itselleni, että ei sillä väliäkään. Pienten saaminen, varsinkin perhosilla, kysyy taitoa sekin ja on muka yhtä hienoa urheilua kuin suurtenkin saaminen, kun vain käyttää hienoa vapaa, jonka kärki tutistessaan antaa hermostolle samat sähkösysäykset kuin suuri kala ja jäykempi vapa.

Mutta uskotteluni oli pakotettua itseni pettämistä, sillä sisimmässäni vihlaisi ilkeästi joka kerta, kun toverini, vanha tottunut kalastaja, toi koskelta suuren kalan, joita hän muuten toi harva se ilta ja yö, välistä useampiakin kerrallaan. Suurimpansa otti hän tavallisesti iltamyöhällä, välistä vasta pilkkopimeässä. Olin usein jo aikoja sitten palannut ongelta, syönyt ja pannut maatakin, kun tultiin suurella touhulla toitottamaan, että nyt sillä on viisikiloinen, nyt seitsenkiloinen, nyt kaksi kuusikiloista väkäleukaa koirasta. Kerran hän itse naputti ikkunaani, jonka ohi tie koskelle kulki, ja nosti, mielestäni kylläkin epähienosti, eteeni peräkkäin kolme jättiläistä, joista muuan oli tarttunut hännästään.

Mahtoi olla koskessa kaloja, koska niitä jo näkyi alkavan saada haraamallakin. Olisi niitä näin ollen luullut riittävän muillekin. Mutta eivät ne vain satuttaneet pyrstöjään minun koukkuihini, vaikka niitä näin kutunsa edellä loikki ilmaan päivälläkin niin, että olisi voinut lennosta ampua. Ehätin joinakuina iltoina koskelle ennen toveriani ja koetin nakella samoja pyydyksiä ja samoilla paikoilla kuin hänkin, aina tuloksetta. Kun hän sitten saapui toiselle puolelle, niin rääkäisi hänen rullansa heti samassa ja pian kuului tappokalikan pauke vesakosta. Ongittuaan oman puolensa nakkasi hän koukun yli minun puolelleni ja vetäisi kalan nenäni alta siitäkin, mihin minä juuri ikään olin turhaan heitellyt.

Sehän oli tietystikin toverini taito, jota hän sai kiittää menestyksestään, vaikka minun oli vaikea sitä myöntää. En silloin vielä osannut heittää enkä varsinkaan kulettaa pyydystä, niinkuin olisi pitänyt. Vasta sitten, vuotta paria myöhemmin, kun vähitellen opin oikeat temput, alkoi onni hymyilla minullekin. Mutta nyt se oli kuin kirottua. Minkätähden pitää toisen onkeen aina ottaa ja toisen ei milloinkaan? Olkoon, että hän on taitavampi, mutta luulisi nyt ainakin y h d e n käyvän minunkin pyydykseeni. Ja minun kävi suoraan sanoen koko lailla kateekseni.

Kateus on sangen ilkeä ja vastenmielinen tunne, mutta ainakin metsä- ja kalamiehen on melkein mahdoton saada pidetyksi siitä itsensä kokonaan puhtaana. Kateus on kalamiehen perisynti. Sillä on hänen rinnassaan kaikki viihtymisen edellytykset. Kyllähän naapurin täyteläinen apilapeltokin puree sen mieltä, jonka oma niitty aidan takana kasvaa sammalta, mutta ei se semmoinen kuitenkaan koskaan karvastele siinä määrin kuin toisen pullea nuotanperä, silloinkun itse ihan vierestä vedät tyhjän apajan. Ei ole kovin kaukana se maailmanaika, jolloin suomalaiset elivät vain kalastuksesta ja metsästyksestä. Sentähden meissä, heidän jälkeläisissään, kateus ja pahansuopaisuus rehoittavat vielä vereksimmillään. Lankesin lankeamistani niin syvälle, että minun oli oikein hyvä olla niinä iltoina, kun toverini ei saanut mitään, ja vielä parempi silloin, kun häneltä pääsi kala. Sen ilon hän, hauska kyllä, valmisti minulle tuon tuostakin, sillä kun hän ei malttanut uuvuttaa, vaan pyrki ottamaan väkisin, särkyi häneltä pyydyksiä ja katkeili perukkeita ja murtui kalan leukoja vähä väliä. Koetin turhaan torjua tätä syöpäläistä sydämestäni. Tunsin pääseväni siitä vasta sitten, kun itsekin olin saanut ison.

Mutta samalla olin selvillä myöskin siitä, että minun ei maksanut vaivaa yrittääkään, niin kauan kun toverini kalasti. Jos onni koskaan kääntyy minulle suotuisaksi, niin kääntyy se vasta sitten, kun hän on lähtenyt. Ja mahtoi lähteä niin pian kuin suinkin! Onhan hän jo ottanut osansa, luulisi hänen saaneen pahimman syyhynsä saunoitetuksi. Onko nyt urheilijan arvoista suolauttaa korvomääriä? Silakanpyyntiähän se on semmoinen eikä lohen... Olisin tietysti itsekin nuolaissut, jos olisi tipahtanut.

Vihdoinkin toverini lähti. Hänen kalakorvonsa kannettiin venheeseen ja hän soudatti itsensä yöksi laivaan. Nyt oli minun vuoroni. Tunsin heti ruumiissani kuin jonkunlaisen vapautuksen. Oli niin, kuin olisi joku lumous lauennut, kirot peruutetut. Ensi yönä se tapahtuu siksi, että hän on mennyt. Sillä paitse että kalamies on kateellinen, on hän myöskin taikauskoinen. Jos se ja se tulee - esim. akka vastaan -, jos se ja se lähtee - esim. harakka tai närhi puusta - niin se vaikuttaa päivän tulokseen. Kalamiehen taikoihin kuuluu sekin, ettei saa olla uskovinaan saaliin saamiseen. Kalaan valmistautuessaan ja sinne mennessään hänen pitää vakuutella itselleen, että se tapahtuu suotta, noin vain ilman aikojaan... lähdenmällän... menenmähän... ei sillä väliä, saanko tai olen saamatta. Ja niihin kuuluu vielä, että kalaan on mentävä salaa... kun pääsee pujahtamaan kenenkään näkemättä, silloin on aina suurimmat toiveet. Ja kun isäntä, jonka luona asuimme ja joka oli minulla haavimiehenä, tuli tuumimaan, että eiköhän olisi lähdettävä ottamaan sitä suurta, vastasin siis haukotellen ja niin välinpitämättömästi kuin voin:

- Ei taida viitsiä... kyllä minulle riittää pienetkin... ja eikö tuolta jo liene otettu, mikä on otettavissa.

- Voi toki, kyllä siellä niitä vielä on... kun käy Välisuvannossa semmoinen pätke, että kuuluu pihaan asti.

- Eivät ne näy minun tarjouksistani huolivan.

- Koettaisittepahan kerran tuoreella salakalla.

- Onko teillä salakoita?

- Pojat näkyvät onkineen viskaimen täyteen.

- Taitaa nyt kuitenkin jäädä menemättä.

Mutta tuskin oli hän mennyt, kun aloin laittaa kuntoon täkypyydystä. Hain salakan viskaimesta, jonka pojat olivat asettaneet porstuaan ja kiinnitin sen koukkuvehkeeseen. Useampia en ottanut mukaani, ja siinä oli taas taika siinäkin. Olin ollut huomaavinani, että jos varustautuu liiaksi koskelle lähtiessään, se ei ole hyväksi. Minähän vain pilanpäiten... ilman aikojaan... lätkäytän kerta pari, sitten tulen pois. Menen vain kuutamoon käyskentelemään. Elkää luulko, lohet, että tämä on niin tärkeää, minulle on ihan yhdentekevä, otatteko vai ette...

Mutta minun sisimpäni jo vapisi ja jalkanivelissä oli tunne, niinkuin olisi pian täytynyt riipaista kuin juoksuun jonnekin minne tahansa, vaikka metsään.

Kaikkialla nukuttiin, sekä meillä että muissa taloissa kahden puolen koskea. Oli täyden kuun aika. Välistä paistoi kuu täydeltä terältä, välistä verhoutui taivas hienojen, hiljalleen ajelehtivain hattarapilvien peittoon. Tullakseni onkimapaikkaan oli minun kulettava ensin vähän maantietä, sitten myllyn ohi ja sillan yli, jonka korvasta kääntyi jalkapolku läpi Välisuvantoon ja niskaan.

Sillalle näkyi koko koski ylhäältä alas asti. Kuu paistoi pitkin koskea ja valaisi sen yhdeksi ainoaksi välkkyväksi hopeavyöksi. "Ves' kiehahtaa, ves' kuohahtaa, mies yksin ongell' on", niinkuin muistaakseni Goethe jossain laulaa. Ja minusta tuntui kuin ei koko maailmassa olisi milloinkaan ollut muuta ääntä kuin kosken kohina, eikä muuta olemassaolevaa kuin kuu ja sen pilvet, koski ja minä ja ne suuret lohet, joita ei nähnyt, mutta jotka parhaallaan nousivat sinne, minne minäkin olin menossa, hyökäten eteenpäin kiven huopeesta toiseen. Näin yöllähän ne nousevat, rappu rapulta, pysähtyäkseen Välisuvantoon, jossa niitä sitten parhaina kutupäivinä seisoo satoja rinnakkain, päällekkäin - niin suuria, ettei niitä milloinkaan semmoisia ole saatu ongella eikä verkoilla, ei muulla kuin tuulaalla ennen vanhaan. Ne katkovat kaikki koukut, repivät kaikki verkot. Suurin ongella saatu, toverini saama toissa kesänä, oli kahdeksankiloinen, mutta siellä o n yhdeksänkiloisia, kymmenkiloisiakin. Jos m i n ä saisin semmoisen, jos tapahtuisi se ihme minulle... minulle! Se olisi suuri tapaus, josta kerrottaisiin vuosikausia tällä koskella, josta pantaisiin valokuvat urheilulehtiin. Huomennahan on syntymäpäiväni, ei, nythän se jo on... kello on viittä yli 12. Jos minä saan sen syntymäpäivälahjakseni, keitän siitä rokan ja kutsun koko kylän kestiin. Saakoot kerran maistaa kosken kinkkua paikkakuntalaisetkin, vaikka ovatkin vuokranneet pois vetensä.

Kuului yhtäkkiä rattaiden rätinää edestäpäin. Sieltä saattoi ajaa akka vastaan ja turmella kaiken. Luulen, että pistin laukaksi ehtiäkseni tieltä pois, ja ehdinkin harpata maantieltä metsään, ennenkuin ne tulivat. Siellä olin turvassa, sillä harakasta ei ole pelkoa yöllä. Kuu oli peittynyt hetkeksi pilveen ja lehdossa oli niin hämärä, että sain kulkea jalkoterällä tunnustellen, etten kompastuisi kiviin ja puitten juuriin. Tie kulki vähän matkaa koskesta mutkitellen niin, että kohina kuului milloin voimakkaammin, milloin heikommin. Kalamies tuntee aina kosken äänestä, milloin se on annillaan. Se ei silloin soi niinkuin tavallisesti, vaan niinkuin jotenkuten toisin... ei voi oikein sa noa, miten toisin se silloin soi, mutta toisin se vain soi. Se on niitä salaperäisyyksiä, joita ainoastaan kalamies käsittää, mutta joista muilla kuolevaisilla ja eläväisillä ei ole aavistustakaan.

Kun tulin Välisuvantoon, näin, tunsin, kuulin ja tajusin, että siellä täytyy olla minun kalani, se minun vielä saamaton, mutta minulle edeltämäärätty ensimmäinen suureni. Siellä losahteli ja läsähteli, posahteli ja päsähteli, nousi mustia selkiä veden pinnalle, loirahteli leveitä pyrstöjä laineiden välissä. Ne oli kaloja, vesi ei olisi voinut niin äännellä eikä väännellä. Lähellä rantaa oli suuri kivi, jonka alapuolelle muodostui akanvirta, mistä löi rantaan ainainen aalto, kihnutellen otvapuomia, joka oli rautarenkain kiinnitetty kiveen. Juuri tämä kiven alainen akanvirta oli se paikka, mistä toverini melkein aina sai. Siinä seisoi aina kala; kun siitä illalla oli saatu yksi, oli siinä jo seuraavana aamuna toinen. Kerran sai hän siitä kolme yhtenä päivänä. Tänä aamuna siitä ei oltu ongittu. Siinä täytyi siis olla - siinä jos missään. Ja kun siitä otti, niin otti aina suuri. Jos siitä sai pienen, silloin ei koskessa ollut suuria, koska ne ajavat heikompansa pois parhaista väijymäpaikoista.

Valmistausin heittämään. Kun lohi on arka kala, sitä arempi kuta suurempi se on, ja kun se kaikkoaa pois vähintäkin varjoa ja heikointakin askelten töminää, täytyi heittämisen tapahtua varovasti, loitolta, oli hiivittävä varpaillaan, nakattava kiven takaa, yläpuolelta pyöräyttämällä salakka sen eteen, niinkuin se vähän pyörryksissään kiitäen tulisi alas koskea ja hakisi turvaa tyynestä.

Vein iskukoukun veden rajaan, jotta se olisi siinä helposti yletettävissäni kalan uuvuttua. Lapoin sitten siimaa litteälle kivelle jalkojeni juureen, laskin siimassa riippuvan salakan sopivan matkan päähän vavan kärestä ja puristin vapaa toisella kädellä rullan alta, toisella sen päältä.

Mutta silloin alkoi minua yhtäkkiä pelottaa ja kieli rupesi maistumaan messingille. Sama maku tuli minulle ennen aikaan usein suuhun seisoessani jänispassissa haukun lähetessä. Jos se todellakin tarttuu... se kaikkein suurin, se kymmenkiloinen! Mihinkä minä sen kanssa joudun, jos se lähtee menemään alas? Silloin on minun ensin riennettävä jälkeen niin pitkälle kuin pääsen rantakiviä, sitten koetettava huojuvia riukuja myöten päästä kiviarkulle. Jos en sinne mennessäni tässä puolipimeässä ja petollisessa kuutamossa ole katkaissut jalkojani ja vapaani, niin on pahin taival vielä jälellä, jolle ei missään tapauksessa maksa vaivaa lähteä, suuri koski, jonka kala, kerran siihen päästyään, laskee yhteen menoon ehkä siltaan saakka. Jos se pysähtyisikin välille jonkun kiven huopeeseen, en kuitenkaan pääsisi sitä niin lähelle, että saisin sen koukkuun kuohuvassa koskessa. Ja mitenkä minä veisin koukunkaan sinne mennessäni? On uhkapeliä lähteä näin yöllä yksin ilman apua isoja ottamaan.

Kun en ollenkaan olisi lähtenytkään... Jos en heittäisikään... Kunpa en saisi, vaikka heittäisinkin...

Voi kauhistus, millainen peto hyppäsi arkun kohdalla keskellä suvantoa! Tuossa näytti toinen pyrstöään...

Melkein tietämättäni lensi siima vavan kärestä ja kuutamossa kimmeltäen rätkähti salakkani koskeen. Siima oikeni vedessä, tunsin, kuinka täky pysähtyi ja alkoi pyöriä. Kiinnitin, aloin lappaa sitä pois. Silloin, juuri kun täky oli akanvirrassa ison kiven huopeessa, oli siinä kala kiinni!

Se hetki, jolloin suuri kala juuri on tarttunut, mutta ei vielä ole ehtinyt ilmaista itseään muulla kuin sillä painolla, minkä hänestä tuntee vapansa kärjessä, on kalamiehen kaikkein huumaavimpia. Jotain on tapahtunut, mutta mitä? Pyssy on lauennut, mutta ei vielä pamahtanut. Ja on, niinkuin olisi tuokioksi menettänyt tietoisuutensa. Siinä sekunnissa saattaa ajatus kuitenkin toimia, mutta tavallisesti suuntautumalla johonkin kokonaan toisarvoiseen. Ja minun sisimmässäni hihkaisi jotenkuten näin: "Ottipahan, k o s k a lähdin salaa... ottipahan, k o s k a ei akka eikä harakka tullut vastaan eikä minulla ollut kuin yksi salakka mukanani, ja koska lupasin...!"

Samassa laukesi lumous, kun kala tempasi, niinkuin tempaa ainoastaan kaikkein virkein ja virmapäisin kala. Toverini oli usein kertonut minulle - minkä muuten kyllä olin itsekin huomannut seuratessani hänen kalastustaan - että oikein iso tavallisesti menettelee niin, että se tuntiessaan olevansa kiinni, tekee kuperkeikan pohjaa kohti, posahuttaen samassa pyrstöllään vedenpintaan kuohun niinkuin airolla äkäisesti tempaistessa; sitten se usein jurnahtaa pohjaan ja jää siihen pitkäksi aikaa. Toinen kala taas ei näyttäydy, vaan pudistaa kuin varsa ensimmäisiä päitsiään ja hyökkäilee ylös ja alas, kunnes uupuu ja antautuu. Tämä pudisti ja karkasi huimaavaa vauhtia ulos, repäisten siimaa rullalta niin, että sormia poltti. Sitten se kääntyi ja ampui nuolena takaisin rantaa kohti, jolloin siima höltyi niin, etten tiennyt, oliko ongessa vielä kala vai oliko se päässyt...

Ei ole päässyt, siinä se vielä on! Kiristän, minkä vapa sallii. Kala tulee lähemmä. Suuri se on... kylläpä onkin suuri! Se näyttää olevan melkein pinnalla. Minun täytyy koettaa saada se heti maihin, uuvuttamatta yllättää se tuossa, ennenkuin se päättää mennä ulomma ja äkäytyy sinne ja ehkä sitten lähtee alas. Pilvi on poistunut kuun edestä ja on häikäisevän kirkasta. Voin nähdä aivan hyvin, että siima on ihan lähellä otvaa. Otan koukun ja kahlaan veteen, vapa vasemmassa kädessä, koukku oikeassa, sujutan sitä otvaa myöten vedessä siihen, missä oletan kalan seisovan, kyyristyn, ja ollakseni varma siitä, että kärki uppoo, kiskaisen kaikin voimin - sillä seurauksella, että menetän tasapainoni ja hoiperrun ronkolleni veteen kahden kiven väliin.

Kun siitä selvisin toteamaan, mitä oli tapahtunut, oli minulla yhä toisessa kädessäni vapa, toisessa koukku ilman kalaa. Mutta vieressäni jossain lätkähtelee. Kala potkii jossain... missä? tuossa! Tuossa veden rajassa! Nakkaan luotani vavan ja koukun ja syöksyn suin päin ääntä kohti kalan kimppuun, tarttuakseni siihen sulin käsin kuin saukko saaliiseensa. - Kun tavotin sen, juuri ennen kuin se oli pääsemässä kiveltä koskeen, oli minulla kynsissäni noin kilon painoinen mullonen.

En tiedä, olinko nyhtäissyt sen ylös koukun mutkassa vai oliko se kaatuessani lentänyt maihin vavan vipuamana ...enkä myöskään tiedä, oliko vavan kärki katkennut kalan painosta vaiko kiveen tärähtäessään - summa se vain, että kun märkä mies, ronkko hellänä, lähti nilkuttamaan kotiin, toisessa kädessään särkynyt vapa, toisessa monin taioin saalistettu yksikiloinen, ne kymmenkiloiset yhä jatkoivat pätkettään Välisuvannon kuutamoisilla laineilla.
Lastu siitä suuresta lohesta

En ollut sillä kalamatkalla vielä saanut sitä suurta lohta, jota olin tullut saamaan. Mutta että minä olin sen saava, siitä minulla ei ollut vähintäkään epäilystä. Se oli oleva vain ajan kysymys.

Minulla on tapana koskelle tultuani kokeilla järjestelmällisesti erilaisilla pyydyksillä. Alotan tavallisesti perhosilla ja vasta sitten, kun olen saanut selville, mitkä kelpaavat ja mitkä eivät, siirryn metallikaloihin ja niistä silkkikaloihin. Jos nämä keinotekoiset pyydykset ovat osoittautuneet tuloksettomiksi, turvaudun täkyyn, joka melkein aina antaa, mutta jonka käyttäminen minusta ei ole "korkeamman koulun" urheilua. Täkyuistin on hauin pyydys, suurine koukkuineen ja raskaine painoineen, joita sen käyttäminen vaatii.

Perhostaminen ei kuitenkaan tallä kertaa antanut suurta. Perho vaatii matalampaa vettä ja laimeampaa virtaa, ja nyt oli vettä ja virtaa tavallista enemmän. Kun kuitenkin välttämättä tahdoin, saada suuren lähetettäväksi kotiin, päätin hypätä väliasteiden yli ja siirtyä perhoista suoraan salakkaan.

- Juokse täkypurkki pihasta! sanoin haavipojalle ja istahdin itse lepäämään rannalle.

Tämä tapahtui Huopanassa Viitasaarella. Niin pian kuin sen nimenkään mainitsen, tunnen verien sävähdyksen poskillani ja rinnassani oudon, samalla ahdistavan ja avartavan tunteen. Ei ole koko maailmassa seutua, johon minulle olisi kiinnittynyt semmoinen määrä ihania tunnelmia ja mieluisia muistoja kuin Huopanaan. Kerran minä vielä sen kunniaksi sepitän hymnin, johon panen kaikki kielivarat, mitä suomenkielessä on minulla käytettävänä. Nyt sanon siitä vain sen verran, että kalamiehen kannalta katsoen ihanin ja muistorikkain paikka tässä koskessa on sen keskellä oleva ns. Välisuvanto, jossa veden kulku hiukan hiljenee ja johon suuret kalat noustessaan ja laskiessaan pysähtyvät muutamien pohjakivien huopeissa levähtämään ja onkijaa odottamaan. Mitkä jännittävät taistelut onkaan sen rannoilla taisteltu! Mitkä erikaltaiset elämykset eletty! Lukemattomat ovat ne lohet, jotka siinä ovat saadut ja päässeet - päässeet tunkeutuessaan tukkipuomien alle, päässeet varsinkin puhaltaessaan suureen koskeen, jonne niitä ei voi seurata, ellei ole nuori ja vikkeläjalkainen, joka uskaltaa henkensä hyllyvien otvain ja liukkaiden ruuhkapuiden varaan. Kömpelöjalkaisemman täytyy ovelin keinoin toimia niin, että tarttunut kala, joka melkein aina yrittää lähteä alas, ei lopulta sitä kuitenkaan tee, vaan jää suvantoon siinä uuvutettavaksi ja otettavaksi. Tämä ainainen epävarmuushan se muuten onkin lohikalastuksen suurin viehätys. Ilman sitä olisi lohenonginta ahvenen ongintaa, korkeintaan hauin maihin hinaamista.

Istuin siis kosken rannalla kivellä ja annoin entisten seikkailujen virittää itseäni uusien kokemiseen. Oli kesäkuinen ilta noin kahdeksan tienoissa. Tuon tuostakin pulahti paksu musta selkä tai loirahti leveä, melankärkeinen pyrstö veden pinnalle. Joskus pomppasi koko ruumis vedestä ylös, tuhmana ja tunteettomana halkona molskahtaen takaisin. Niitä siis siinä oli! Mutta olinko niitä myös saava? Kaiken varmasti! Tunsin sen ruumiissani.

Siinä tulee Eemeli täkypurkkia tuoden. Salakat ovat parhaan kokoisia, formaliiniliuoksessa juuri sopivasti käyristyneitä. Varmana saaliista vapisten jo edeltäpäin niin, etten tahdo saada peruketta siimaan solmituksi, ja kun nousen ja menen rannalle, tehdäkseni ensimmäisen heittoni, ovat koukut kaksi kertaa päästettävät takin selästä. On hetkiä ihmiselämässä... no niin, kalamiehet ymmärtävät valmisteluhetkien hermostuneen jännityksen pitemmittä puheitta.

Välisuvannon rantaa kulkee tukinuiton aikana otva eli puoma, jonka alle syntyneen kiintonaisen ruuhkan päältä heitto on tehtävä. Hivuttelimme sitä myöten paikkaan, josta oli helpoin ylettää siihen kohtaan koskessa, mistä tavallisesti aina ottaa. Se kohta on melkein millimetrilleen määrättävä: siihen ja siihen, niin ja niin pitkälle, hiukan yläpuolelle sitä ja sitä merkkiä toisella rannalla. Sillä virran on saatava täky valtaansa niin, että se pyöräyttää sitä juuri siinä, missä lohi vaanii, hiukan yläpuolella hänen nokkaansa. Täyn tulee liikkua viistosti, niinkuin virran vietäväksi joutunut pikkukala liikkuu pyrkiessään sitä voittamaan. Jos täky pysähtyy tai pyörii epäluonnollisen koneellisesti, päästää lohi sen ohitsensa tai seuraa sitä korkeintaan lyhyelle tarkastusmatkalle, vetäytyen pian takaisin väijytykseensä.

Heittoni onnistui. Eläköön! Tuskin oli täky lentänyt maaliinsa ja upotessaan viilettänyt vähän matkaa alas, kun tarttu oli tapahtunut.

- Jopas jämähti! - Oli suuri, kuinka suuri lienee ollutkaan. Onki oli kuin pohjassa kiinni. Kun oikein iso tarttuu, niin se muutamia tempauksia tehtyään painautuu pohjaan, rynnistääkseen siitä sitten liikkeelle, jolloin taistelu alkaa, taistelu, joka voi kestää tunnin, parikin.

Olin silmänräpäyksessä tehnyt tempun, joka aina on tehtäva, niin pian kuin tuntee kalan olevan kiinni: nostanut vavan pystyyn ja käynyt käsiksi rullan kampiin, odottamaan hyökkäystä. Sitä ei kuitenkaan nyt tullutkaan. Tämä kala näytti olevan niin varma voitostaan, ettei ryhtynytkään taisteluun muulla tavoin, kuin että painautui pohjaan, nähtävästi sen suuren kiven suojaan, josta se oli hyökkäyksensä tehnyt. Se ei siis ollut välittänyt etuvartijataistelusta, vaan kohta käynyt pääotteluun, jonka suuri kala aina suorittaa äkäytymälla sille mieluisaan piilopaikkaan kuin linnoitukseen. Se tietää, että hyökkäileminen ja rentoutuminen uuvuttaa, mutta vallihaudassa makaaminen säästää voimia.

Pienemmän kalan vetää onkimies tavallisesti heti väkisin sen kätköstä, mutta suuremman suhteen ei ole muuta mahdollisuutta kuin odottaa, kunnes se joko kyllästyy, suuttuu ja lähtee ulos tai uupuu siihen paikkaansa ja joutuu maihin vedettäväksi.

Kun minulla on hienokärkinen perhosvapa ja yksinkertainen peruke, ei ole ajattelemistakaan ruveta käyttämään väkivaltaa. Ei ole siis muuta neuvoa kuin käydä istumaan ja odottamaan. Siirryn lähellä olevan pukin nenälle, jossa olen monet kalat ennenkin uuvuttanut ja panen tupakan.

Kun molemmat käteni ovat kiinni, toinen vavassa, toinen rullan kammissa, ja kun suuren kalan aikana ei ole viisasta jättää rullaa omiin hoteisiinsa, koska kalan liikkeelle lähtiessä siima voisi joutua höllälle, täytyy tupakanpanon tapahtua siten, että Eemeli poika kopeloi taskusta paperossin, pistää sen hampaihin ja sytyttää. Olkoon tässä samalla sanottuna, että tupakan paneminen tulisimman taistelun tuoksinassa on nautinto, jolla on vanhat kansalliset traditsiot Otto von Fiendtin ajoista asti.

Tällä kertaa olisin kuitenkin huoletta voinut laskea vapani vaikka kainaloon, sillä kala oli niin rauhallinen, että koukku olisi yhtä hyvin voinut olla pohjassa kuin lohen leuassa. Varovaisuus on sodassa kuitenkin suurempi avu kuin urhoollisuus. Se oli tällä kertaa sitäpaitsi siihenkin nähden täysin tilanteen vaatima, kun kala, ollen ihan suuren kosken niskajänteessä, yhdellä ainoalla potkaisulla olisi voinut heittäytyä sen vietäväksi.

Istun siis ja polttelen. Kala siinä, minä tässä, välillämme kireä siima, jolla kosken vesi soittelee hiljaista hymniä, ylemmin ja alemmin äänin sen mukaan, kuin rulla hellittää tai kiristää kieltä. Vapakin soi, käsi soi, koko ruumis soi, luontokin tuntuu soivan sitä sähköistä jännitystä, joka tässä on syntynyt yhtäkkiä kuin ukkosen edellä. Se on nyt pianissimoa, kuin kaukaisen hyttysparven surinaa, mutta joka yhtäkkiä, milloin tahansa voi laueta räikeimmän vasken räminäksi. Yllätys vaanii kaikkine mahdollisuuksineen joka tuokion takana... Se saattaa olla niin heikosti kiinni, että ensimmäinen tempaus sen irtauttaa. Se saattaa loikata metrin kaksi ilmaan ja pudotessaan katkaista perukkeen, ennenkuin olen ehtinyt laskea vavan kärkeä. Se saattaa mennä otvan alle ja tartuttaa siihen koukut. Se saattaa uupua yhtäkkiä, kuin olisi saanut halvauksen, kellahtaa selälleen ja pelkästä omasta painostaan kantautua suureen koskeen kuin tahdoton hako. Se voi päästä pyrstöllään kahmaisemaan siimaa, joka silloin menee poikki, vaikka olisi parasta englannin patenttia... Tätä kaikkea on siiman hillityssä soitossa.

- Onpas sitä sydämikkö, kun ei jo lähde, sanoo Eemeli. - Kun ei vain liene pohjassa.

Haavipoika luulee aina, että onki on pohjassa, kun vähänkin suurempi kala on joksikaan aikaa äkäytynyt yhteen kohti.

- Mitenkäs se olisi pohjassa, koska kerran vavan kärki liikkuu. Ja jos tarkastat siimaa, niin näet, että se siirtyy oikeaan ja vasempaan. Kala siinä on, ja iso onkin!

- Saattaa virta liikutella.

- Tule itse koettamaan, niin tunnet, kuinka se jutuaa.

- Kyllä se näämmä jutuaa. Vaan luulisi sen kuitenkin liikkuvan vähän enemmän.

- Ei iso kala aina liiku. Kuta isompi se on, sitä vähemmän se liikkuu, silloin kun ei ole liikkuakseen.

Minä kyllä tiedän, mita se siinä tekee: kihnuttaa siimaa kiven kylkeen. On ehkä ennenkin sillä tavalla sahautunut irti. On yhtä viisas kuin vanhakin.

Olen polttanut yhden paperossin ja sytytän toisen. Odotus alkaa käydä pitkäksi... Jos koettaisin kiristää, ehkä se viimeinkin alkaisi väsyä. Kiristän siimaa ilman muuta tulosta, kuin että hieno vapani menee luokille; hellitän siimaa ilman muuta tulosta, kuin että vapa taas oikenee ja alkaa vivuta ylös ja alas ja siima hiukan siirrähdellä oikeaan ja vasempaan. Kala ei muuta asentoaan eikä näytä aikovankaan muuttaa. Se on nähtävästi paattänyt uuvuttaa minut ennen kuin mina sen. Se varmaankin jo tuntee, että käteni vapisee, että selkääni pakottaa, että sylki suussa maistaa messingille. Ei maita enää tupakkakaan. Toinen paperossi on jo poltettu ja pätkä viskattu menemään virran myötä. Kolmas saa vain puoleksi poltettuna mennä samaa tietä. On kulunut tunti siitä, kun kala tarttui. Kaikesta päättäen tulee kulumaan toinenkin, ennenkuin ratkaisevan taistelun hetki on tullut. Koski vain kohisee ja vesi vilisee. Ehtimiseen loikkaa isoja lohia ilmaan. Mylly alempana jyryää. Sillalla siellä kolajaa ja kopisee rattaat ja kaviot. Tukkilaiva huutaa niskassa. Aurinko lähenee laskuaan. Maailmassa on voinut tapahtua tuhansia asioita, ihmisiä kuolla ja syntyä, junia törmätä yhteen, kaupunkeja sortua, sotia syttyä, sillaikaa kun minulle ja minun lohelleni ei tapahdu mitään. Nyt olen istunut tässä jo puolitoista tuntia.

Sanoma siitä, että Aholla on iso lohi ongessa, on levinnyt kylään ja houkutellut uteliaita joutilaita toiselle rannalle. Näytelmä yksillä sijoillaan istuvasta miehestä on kuitenkin käynyt heille yksitoikkoiseksi ja aikansa katseltuaan ovat he haukotelleet ja menneet, loppukohtausta odottamatta.

Totta puhuen alan minäkin saada huvista tarpeeni. Sitä enemmän, kun alan epäillä, tuleeko tämä otus koskaan pussiani pullistamaan. Pysyttyään noin kauan paikoillaan se tuskin enää on nouseva ylemmä. Kerran liikkeelle lähdettyään menee se alas eikä hento vapani pysty sitä pidättämään. Olisiko minun sittenkin käytettävä väkivaltaa ja lopetettava lyhyeen, kävi miten kävi? Oikaisenko vavan ja hinaan rullan avulla pedon piilostaan?

Sanon tässä niille, jotka eivät omasta kokemuksestaan tunne lohenonkijan sielun liikkeitä, että kalanoton kaikkein kirein hetki nyt on tullut, hetki, josta lopullinen ratkaisu riippuu: menettääkö malttinsa ja koettaa voimakeinoja käyttämällä jouduttaa tapausten kehittymistä vaiko pysyä rauhallisena ja odottaa sitä hetkeä, jolloin kala tuntien uupuvansa siinä, missä seisoo, lähtee etsimään mukavampaa sijaa? Kun sekä englantilainen tieteellinen teoria - lohenonkiminen on oikeastaan tiedettä, samoinkuin shakkipeli ja sodankäynti - että oma kokemukseni monien lohien menettämisestä hätiköimisen tähden puhuvat jälkimmäisen vaihtoehdon puolesta, niin pääsee parempi minani voitolle, ja minä jään yhä edelleenkin istumaan samaan asentoon saman pukin nenälle, jossa ja jolla jo olen istunut kaksi tuntia - sillä kello on nyt täsmälleen kymmenen.

Kun viimeinen ottelu tässä jättiläistaistelussa suoritettiin vasta kello 12 yöllä, kun johonkin pitempään romaaniin aion säästää niiden mielialojen kuvaamisen, jotka nyt seurasivat, ja kun sitäpaitsi ainoastaan ammattimiehet voisivat seurata minua niiden hienompien vivahdusten ymmärtämisessä - siirtykäämme heti loppuromahduksen tapahtumiin.

- Eemeli! sanoin minä noin kolmen tunnin kuluttua siitä, kun heitto oli tapahtunut. - Minulla on nälkä ja vilu.

- Niin minullakin.

- Olisi pitänyt ottaa evästä mukaan.

- Minä haen!

- Kuule, siellä on äidilläsi varmaan saijut odottamassa.

- Olisi siellä saunakin.

- Ai, nythän on lauantai-ilta. Saunaa et tosin saane tuoduksi tänne, mutta tuo sen sijaan kaikki muu, mitä saat irti ja jaksat kantaa.

Kuluu puoli tuntia, ennenkuin Eemeli on palannut, ja toinen puoli tuntia, ennenkuin voileivät on syöty ja limunaatipulloon pantu saiju on pulputettu kurkusta alas.

- Oolreit! Ja nyt se otetaan. Kokoo, poika, hattusi kiviä täyteen.

On melkein pettämätön keino saada lohi liikkeelle nakkelemalla kiviä siihen paikkaan, hiukan yläpuolelle sitä, mihin se on äkäytynyt. Ensimmäinen kivi polskahtaa, polskahtaa toinen ja kolmas, lopulta kourallinen, monta kourallista - lohi ei ole tietävinäänkään.

- Ei kivi kiveä kaikkoa, sanoo Eemeli pilkallisesti hymahtäen.

Nyt minä suutun. ..

- Pian s e kivi kiskotaan ylös!

Ojennan vavan vettä pitkin, niin että se ja siima ovat yhtenä linjana, ja kiristän.

- Se o n kala, koska se yhäkin jutuaa. Jos se olisi kivi, ei se kiristäisi, vaan päästäisi.

- Vetää vain sitten pois kalan.

Minä vedän. Nyt ei enää jutua. Siima on kiereellä kuin viulun kieli. Nykäisen vielä kerran, k i s k a i s e n, kun ei nykäisystä apua. Sepä perhana, ettet sinä...! Siima lätkähtää silmilleni ja jotakin pomppaa pääni yli.

Kertokoot rannan pyhät koivut halullisille haastattelijoille, mitä muistanevat perhanaisesta pakinasta partaisen urohon, kun Eemeli, ulahtaen kuin jäniskoira, jonka edestä kissa on puuhun kurahtanut, hyökkää haavi ojona otuksen jälkeen ja vetää puusta alas hattuni ja hatun mukana siihen takertuneet - tyhjät koukut.

Eihän sentään aivan tyhjät.

Olen tehnyt kalastuspäiväkirjaani sen päivän kohdalle näin kuuluvan muistiinpanon:

Keskiviikkona 30 p:nä kesäkuuta 1909 klo 8 illalla tarttui Välisuvannosta salakkavehkeeseen suuri lohi, joka, kun se vihdoinkin neljän tunnin sitkeän taistelun jälkeen saatiin maihin, osoittautui olevansa haon oksasta onkeen irtautunut - lastu.
Salaperäiset säyneet

Metsästys- ja kalastusurheilun suurin viehätys ja sen harjoittamisen voimakkain kiihoitin on se jännitys ja mielenliikutus, jonka sen harjoittajalle antavat sen salaperäisyys ja siinä yhtämittaa esiintyvät yllätykset. Kyllähän urheilijaa jossain määrin saaliskin semmoisenaan kiihoittaa ja tyydyttää, mutta enemmän kuitenkin voitot ja tappiot ja siitä aiheutuva riemu ja pettymys. Jos minä aina s a i s i n, kuinka paljon tahansa, millä pyydyksellä tahansa, minä pian kyllästyisin ja hakisin urheilulleni jotain uutta esinettä, joka olisi vaikeammin tavattavissa. Niinpä nyt puhuakseni onkimiehestä - hänen mielensä pyrkii ennätyksiin, joita ei ilmaise puntarin nokka, vaan jotka mittaa vaikeuksien voittaminen. Minä aina olen ollut ylpeämpi neljänneskilon mullosesta, jonka olen saanut oikein huonona syöntipäivänä, kirkkaalla keskipäivällä ja pohjatuulella, vaikkapa sitten vain matosellakin, kuin nelikiloisesta, jonka olen ottanut tihusateessa tai illalla pilvisellä säällä, jolloin ottaa melkein mitä hyvänsä. Ilo yhdestä vaivantakaisesta, älyä ja voimain ponnistusta kysyvästä kaadetusta riistasta tai venheeseen kaikin konstein viekotellusta kalasta on suurempi kuin yhdeksästä kymmenestä yhdeksästä, jotka antautuvat itsestään. Kun on olemassa ainainen epävarmuus, on myös olemassa ainainen toivo, ja kuta odottamattomammin se toteutuu, sitä suurempi on myöskin tunteen viehätys ja järjen tyydytys.

Veden viljan pyynti on minusta monessa suhteessa jännittävämpää kuin metsänriistan, ja onginnan vaikeudet näyttävät minusta yleensä olevan suuremmat kuin metsästyksen. Se nyt saattaa olla seuraus henkilökohtaisesta suhtautumisesta toiseen niinkuin toiseenkin ja kehukoot muutkin kernaasti omaansa. Mutta kun nyt on puhe salaperäisyyksistä ja yllätyksistä, on jo pyyntitavan ja ympäristön salaperäisyys edellisessä suurempi kuin jälkimmäisessä. Onhan kyiläkin hermostoa hivelevää hiipiä linnun luo puun alle tai odottaa sitä nousevaksi seisovan koiran edestä tai sydän kurkussa kuunnella koirain lähenevää ajoa. Mutta ei minulle ainakaan ole ollut sen hetken voittanutta, kun kaikkien valmistelujen jälkeen koho pulpahtaa veden alle tai kun virvelisiima tiukkenee ja hauen otto tuntuu vavan kärestä varpaan nenään tai kun veden pinnalla kelluvaa perhoa kohti yhtäkkiä vyörähtää vedenalainen aalto ja sen sisästä aukeaa keltainen kita ja kohta samassa välähtää vaahtoa posahtava kämmenen kokoinen pyrstö, samalla kuin vapa tutisten taipuu kuin runko pyörrevihurissa. Seuraa sydäntä vihlaiseva hetki, jolloin sen tykintä tuntuu kurkkutorven päähän asti ja kieli käy kuivaksi, kun et vielä tiedä, tarttuiko se todella, jääkö se vai jättää. Hetki on verrattava laukauksen hetkeen, osuneen tai harhautuneen, mutta ei metsästäjällä koskaan ole tarjona sitä ottelun jännitystä, joka käy edellä, ennenkuin kala on kuivalla. Toisen ja toisen urheilulajin ero on siinäkin, että kun riistan tavallisesti näkee ja kuulee, ennenkuin sen saa, kala aina tulee yllätyksenä näkymättömästä maailmastaan ja sinne katoaa, kykenemättäni sitä seurata. Se on vieraan valtakunnan asukas, ihan toisen maailman, joka on siinä aivan alla ja ympärillä ja kuitenkin kaukana ylipääsemättömän kuilun takana. Kala ei näy eikä kuulu, ennenkuin se on siinä ja sen tuntee. Ei mikään jälki eikä haju ilmaise sen olinpaikkaa, ei ole sitä koiraa, joka voisi sen vainuta ja saada sen siitä esiin. Se on otettava odottamalla ja väijymällä, sen pesä on kalamiehen itsensä etsittävä ja arvattava, eikä siihen ole olemassa muun apurin vaistoa kuin kalamiehen oma, jonka niin ollen täytyy olla oma koiransa ja siksi kehittyä luontaisten lahjojensa ja taipumustensa mukaan. Taitavimmat kalamiehet ovat melkein aina vanhoja tai vanhojen opettamia, noiden ukkokääkkyräin, joilla on silmissään salaperäisen ammattinsa ilme ja jotka, vaikka kyllä paljon tietoisesti tietävätkin, aavistelevat vielä enemmän ja tekevät salataikojaan. Ja heillekin tapahtuu tuon tuostakin yllätyksiä, joista he silmät harallaan kertovat. On ollut ongessa se suuri suunnaton, jota ei koskaan saa, joka on vienyt vehkeet mennessään ja ollut vähällä kaataa venheen - se otti, kun en arvannutkaan, juuri kuin olin lähdössä pois ja heitin vielä viimeisen kerran tai heti paikalla, kun pudotin ongen veteen eikä ollut vielä siimakaan selvillä j.n.e. Eikä sitten taas toiste ottanut, vaikka olisin kuinkakin koettanut ja vaikka oli kaikki edellytykset olevinaan ja olisi luullut kaikkien merkkien pitävän paikkansa. Niin, kala tulee ja menee tai on ollenkaan tulematta, piilee ja pakenee, tietämättäsi minne. Se ei ole enää huomenna siinä, missä tänään. Tuuli sen tavallisesti tuo ja vie, mutta ei se aina tule ja mene tuulenkaan mukana. Vähinkin vaihdos ilmoissa ja veden lämmössä voi määrätä sen menot -sanalla sanoen, kalastus on täynnä tuntematonta ja arvaamatonta, jonka perille kuta enemmän luulee pääsevänsa, sitä enemmän siitä haihtuu. Kalastajista tulee lopulta toinen fatalistiksi, toinen taikauskoiseksi, eikä ole vaikea ymmärtää, miksi kalastustaiat ennen meillä olivat niin lukuisat. Ja paljon niihin vieläkin erämaan järvien rannoilla turvaudutaan. Eikä vain siellä. Kuka meistä ei olisi poikaressuna sylkäissyt lieroonsa ja sylkäisee vaistomaisesti yhä vieläkin, hokien:

Annappa Ahti ahvenia, Pekka pieniä kaloja, Porohousu porsahia, Väärasääri säynehiä; Ota onkee, sivalla siimaa, Väännä väkärautaa.

Säynehiä, niin, salaperäisimpiä niistä, joita olen pyytänyt ja saanut.

On kaloja, jotka tarjoamansa urheilun kannalta katsoen ovat mielenkiintoisempia kuin toiset. Suurimmat sensatiot, syvimmät mielenliikutukset tietysti tarjoo kaikkien kalojen kuningas lohi ja hänen velipuolensa mullonen, mutta ennenkuin minulla oli kunnia tutustua näihin ylhäisyyksiin, joka tapahtui vasta toistakymmentä vuotta sitten, oli minulle säyne se, joka sai minussa aikaan voimakkaimmat onkimiehen mielenliikutukset. Ja vieläkin minä heti jätän kaikki muut kalat rauhaan, jos minulla on tilaisuus päästä suhteisiin säyneen kanssa.

Säyne, suuri säyne, noin puolen kilon painoisesta ylöspäin, on kiehtonut mielikuvitustani ja sekaantunut yöllisiin uniini yhtä paljon kuin kurjet Jukolan veljeksien. Onko mukavampaa olentoa kuin tuo pullea, lihavaa, vasta saunasta tullutta talontyttöä muistuttava säyseä ja samalla voimakasliikkeinen, sirosuinen, punaeväinen, sopusuhtainen, suurissa sisarparvissa liikkuva vedenneito. Se tekee vangittuna alussa tuimaa vastarintaa, mutta antautuu hetken päästä solahtaen haaviin kuin mielellään, tappelematta viimeiseen asti niinkuin mullonen. Sitä ei tarvitse ottaa väkisin - kuin vähän aikaa. En tiedä, uupuuko se vai ihastuuko se ottajaansa. Minusta tuntuu, kuin se välistä rakastaisi minua niinkuin minä sitä, niinkuin se niityn nurmella maatessaan olisi yhtä tyytyväinen kuolemaansa, kuin se varmaankin on ollut elämäänsä, joka sille nähtävästi on verrattain helppoa, se kun on kaikkiruokainen kala. Se syö matoja, perhoja, simpukoita ja mitä kaikkea, ja kai myöskin toisia kaloja, koska ottaa täkyynkin ja varsinkin lippaan. Säyne on kala, joka kulkee kaikkialla, mutta jota etsimällä ei tapaa juuri muualta kuin kudulta tai sitten eräinä aikoina virroista ja koskista. Järvissä ja merissä se ilmaantuu kuin mikäkin lentävä hollantilainen, mellastaa aikansa jonain paisteisena päivänä kareilla ja matalikoilla ja lahdissa ja menee menojaan, tullen vasta vuoden päästä takaisin samallaisen sään aikana. Se on arka kala ja vielä varovaisempi kuin mullonen, mutta kun sattuu sille päälle, päästää se hyvinkin likelle parvensa keskeen ja posahtelee siinä vähääkään välittämättä onkimiehestä - yhtä vähän kuin hänen pyydyksestäänkään. Toisin ajoin se taas ottaa sita vimmatusti, mutta lakkaa yhtä pian, huomattuaan luultavasti oman vaaransa toisten liikkeistä. Verkoilla ja rysillä sitä saatanee, mutta tuskin juuri muulloin kuin kutuaikoina. Nuotta sen harvoin tavottaa, ja sanotaan sen samoinkuin lahnan välttävän sen painautumalla pohjaan, jopa laskeutuen lappeelleenkin, antaakseen ainan liukua ylitsensä.

En muista tarkoin, milloin ensiksi sain säyneen, mutta sen muistan, milloin en sitä ensiksi saanut, vaikka olisin kovin hartaasti halunnut.

Kotipitäjässäni Iisalmessa on Vieremän joki, joka useita kilometriä pitkänä, lehto- ja luhtarantaisena mutkittelee Vieremänjärvestä Iijärveen. Sen niskassa on honkia kasvava komeaniminen Kyrönmäen niemi, jonka juuressa on Vieremän pappila, missä vietin ne poikavuodet, jolloin kalastusja metsästysvaistot ensiksi heräävät. Joki oli siihen aikaan hyvin kalainen ja varsinkin kuulu säyneistään. Minulle on sieltä säilynyt seuraava muisto.

Istun ruohikkorinnassa virran suvannon poukamassa ja olen onkivinani, mutta en kuitenkaan ongi. Vavan kärki vaipuu veteen ja unohtuu siihen, sillä minä seuraan silmät kiinteinä vain toisen miehen ongintaa. Se on vanha äijä, Juntta Tammi, toissilmä, vääräsääri vetehinen, jota en koskaan nähnyt kuivin housuin enkä kenkäjaloin, ihmisten pilkka, talvensa saunain karsinoissa eläjä, mutta onkimies ensi lajia, saaja semmoinen ja semmoisten, että hän oli pikkupojasta kuin puolijumala, siihenkin nähden ylempi olento hänelle, että hän ei koskaan uskaltanut lähestyä häntä hänen onkipaikalleen. Jos se tapahtui ja täytyi meloa sivu, tuijotti silmä kamalasti ja heristyi nyrkki ja kuului manaus: "Jos et sinä sen p-n papin poika heti häviä siitä säikyttelemästä..." Ja hän oli oikeassa, onkimiestä, erittäinkin säyneen onkijaa kesäisenä yönä ei saa häiritä. Mutta hän kiinnitti mieltäni niin, että minä asetuin loitomma kaislikkorintaan ja seurasin sieltä hänen hommiaan.

Usma väikkyy kesäkuun yönä virran yllä. Häämöittää vähän harmaata hattua ja venheen kokkaa ja vavan varovaista, aaveilevaa liikuntaa ruohikon yli. Ne liukuvat kaikki kolme: hattu, vapa ja venheen kokka äänettömästi virran mukana ja tuon tuostakin kuuluu pyrstön posahdus, joku epämääräinen "äh", ja sitten vapa tutisee, ja hetken päästä päristys ilmaisten, että Juntta on saanut kalansa vettä puolillaan olevaan venheeseensä. Se käy kaikki hiljaa ja vaanien, minkään kolahtamatta. Virta kantaa hänet vähitellen näkymättömiin. Mutta jonkun ajan kuluttua alkaa kuulua kahinaa kaislikosta, Juntan venhe lipuu takaisin niskaan ja siitä virtaan. Hän ohjailee sitä pysymään pitkin virtaa liikuttamalla toisella kädellään melaa venheen perän takana. Toisella hän käyttää vapaa, jonka tyvi on polven alla ja jota hän silloin tällöin nostaa ja laskee, mutta ei heitä. Säyneitä posahtelee venheen ympärillä, mutta hän ei pysähdy, vaan liukuu taas niinkuin äsken, uudistaen retkensä ylös ja alas kerta toisensa perästä ja saaden joka retkellä ainakin jonkun säyneen. Kun aamu alkaa valjeta, ei hän enää palaa ja säyneetkin ovat kadonneet.

Päivemmällä ukko aina toi kaupaksi yöllisen saaliinsa, kontillisen suuria, lihavia säyneitä, sai maksun, ruokaa, ryypyn ja kourallisen piipunperiä isän parhaasta vaakunasta. Koetettiin houkutella hänen saamisensa salaisuutta, mutta Juntta ei koskaan sitä ilmaissut. Hiivin hänen venheelleen, mutta en tavannut siitä muuta kuin pitkän vavan, joka oli tehty pitkästä suonäreestä ja kärkipuoli jätetty kuorimattomaksi. Siima ja koukku olivat poissa. Luultavasti oli hänen onkensa samanlainen kuin meidän muidenkin siihen aikaan tavallinen messinkikolmio, jonka matalaan noukkaan oli kiinnitetty sittiäinen. Semmoinen oli meilläkin, renkipojalla ja minulla, mutta saannin salaisuus ei nähtävästi ollutkaan kätkettynä vehkeissä, vaan siinä, että onkimiehen on liikuttava hiljaa, osattava olla kolistelematta eikä huitoa vavallaan, vaan antaa syötin luontevasti liukua venheen ja virran mukana eikä pysähtyä siihen, missä säyneet myllehtivät. Ottaessaan kalaa hän kallisti venhettään ja ryyppäytti sen sillä sisään, jolloin ei syntynyt kolinaa venheen laitaan. En saanut ainoaakaan suurempaa, johon kai oli syynä sekin, että kun säyneet olivat siinä, oli siinä myöskin Juntta, ja kun ei ollut Juntta, ei ollut säyneitäkään. Kyllästyin pian turhaan kokeiluun. Sain sitäpaitsi siihen aikaan pyssyn ja jouduin metsän lumoihin, niin perinpohjaisesti, että vasta lähes parinkymmenen vuoden kuluttua tapasin itsestäni poika-aikain onkijavaistot.

Ne olivat säyneet, jotka puhalsivat sen intohimon siihen tuleen, joka sitten ei ole sammunut.

Oli lämmin, kaikkein kirkkain keskikesän päivä saaristossa, Porkkalassa, tuuli virkeästi etelästä Lill-Svartön matalaan etelälahteen, vastarannalle. Olin lähdössä ahvenkarilleni, mutta ennenkuin työnsin venheeni vesille, heitin pilanpäiten ongen ulos. Koho meni hetipaikalla voimakkaalla tempauksella umpeen ja siellä oli joku suuri. Se oli niin suuri, että se oli uuvutettava ja sitten hivutettava litteälle matalalle kalliolle, missä hyökylaine auttoi saamaan sen kuivalle. Se oli säyne. Heitin uudelleen ja tuskin oli koho vedessä, kun se jo taas oli kiivaasti ummessa. Niitä tuli toinen toistaan suurempia, kuin toinen toisensa kilvalla. Pian oli kalastajan poika keksinyt minut ja rientänyt onkineen saaliin jakoon. Tuli siihen vielä muuan neitonenkin ja meitä oli siinä kolme vapaa ja miltei joka heitolla me saimme kukin, niin että meillä ennen pitkää lienee ollut viidettäkymmentä, niin kauan kuin syöntiä kesti. Se lakkasi yhtäkkiä kestettyään ehkä noin tunnin. Ajattelin siinä innoissani, että kun nyt näin rupesi, niin kai myöskin repesi: mikseivät ne tulisi siihen huomenna samaan aikaan, jos tuuli on sama! Tuuli oli sama, mutta säyneitä ei näkynyt eikä kuulunut. Hollantilainen oli käynyt ja kääntynyt. Tapasin ne kyllä kerran eräältä reimarikarilta ulompaa merestä Järvön saaren kupeelta, jossa aina kävi voimakas merivirta. Oli varhainen aamu ja koko kari sitä lähestyessäni yhtenä kisakenttänä, missä säyneet myllersivät kuperkeikkaa heittäen, selkä ja pyrstö kaareillen ylös ja alas. Turhaan minä koetin niitä madollani tavottaa. Joko ne vain iloittelivat, "kylpivät", niinkuin saaristolainen sanoo, tai ottivat hyönteisiä, tai joitain hyvin pieniä kaloja tai kalanpoikia, ehkä elritsoja, hyljeksien kaikkea muuta.

Tämä ilmiö oli minulle silloin uusi; sittemmin olen osaksi onnistunut kohottamaan sen salaperäisyyden verhon lievettä, mutta sen jatkuva kohottaminen kuuluu vielä tulevaan ongintaohjelmaani.

On koetettu etsiä joitain yleispyydyksiä, joilla asianhaarain mukaan mahdollisimman varmasti voisi saada kalan ottamaan, silloinkun se saapuu syöntipaikalleen. On pyritty siihen päämaaliin, että voitaisiin vallita kalat aina silloin, kun ne on syönnillään. Silloin kun kala sulattaa ruokaansa piilopaikassaan tai on muuten haluton, on luonnollista, ettei mikään mahti maailmassa voi pakottaa sitä avaamaan suutaan, olkoon pyydys kuinka viehättävä tahansa, mutta kun se nousee sammuttamaan nälkäänsä jollain luonnon tarjoamalla ruokalajilla, kun se siis kaikessa tapauksessa ottaa jotain, silloinhan se kaiken järjen ja todenmukaisuuden nimessä pitäisi saada käymään kiinni keinotekoiseenkin, jos tämä on oikea ja vehkeet muuten tarpeellisen hienot, ja onkimies tehtävänsä tasalla. On tehty yleisteorioita, jotka käytäntö kuitenkin on kumonnut. Olen minäkin osaltani koettanut löytää perhoja, jotka olisivat jossain määrin varmat ja osaksi onnistunutkin, mutta ainoastaan osaksi. Olen sentään säyneiden suhteen nyt paljoa lähempänä päämaalia kuin Vieremän ja Porkkalan aikoina.

On taas kesäinen yö - yö se sittenkin on säyneen saannin varmin aika, mikä sekin lisää sen pyytämisen salamyhkäisyyttä. Koskessa ja kosken varrella on pitkin päivää ollut vilkasta liikettä ja elämää. On tullut tukkeja, on ollut ruuhkia ja niitä purettu. Myllyt kahden puolen kosken ovat jyrynneet ja jauhaneet. Sirkkelisaha on kirkunut, ja vähä väliä tärisyttävät rattaat siltaa. Automobiilikin tuolloin tällöin pärähtää ja pörähtää jättäen vain hajunsa jälelle. Tukkien rantaruuhkien vuoksi en voi suuressa koskessa kalastaa sen suuria, vaikka tiedän niitä siellä olevan, ja sivuhaarojen pikkumulloset jätän kernaasti kasvamaan niinkuin oman karjan, jota ne ovatkin, sillä olenhan istuttanut niitä tuhansia tänäkin vuonna. Teurastan heitä, pikkuvohliani, vain sen verran kuin ruuakseni tarvitsen ja lähden yöksi säyneitä ongelle. Ongin keväisin kaikkein mieluimmin säyneitä sekä siksi, että ne antavat melkein samaa tyydytystä kuin mullonen ja että niiden poistaminen koskesta on hyvä työ jalommalle mulloselle, jonka ruokaa, toukkia ja perhoja, ne parhaasta päästä syövät.

Olen illastanut niin herkullisesti kuin voi illastaa ainoastaan Kokon Saiman voissa paistamaa mullosta. Muistelen sitä varsinkin nälkätalven jälkeiseltä kesältä. Olen auringonlaskua odotellessa verkalleen valinnut perhot, joita aavistelen ottavan, sen mukaan kuin olen edellisinä iltoina nähnyt niitä liikkuvan. Perhojen joukossa on vanhoja umpimähkään ostetuita, on englantilaisten kirjain suositusten mukaan tilatuita, on myöskin aivan erikoisia omia, joita on valmistettu lähettämieni luonnonperhojen mukaan. Olen liottanut perukkeet, kerinyt kuivamassa olleen siiman rullalle, virittänyt vavan ja vetänyt siiman jänteeksi sen kaareen. Kai on kohta aika lähteä katsomaan, ovatko säyneet saapuneet kosken alle. Tukinlasku on laannut, myllyt pysähtyneet, myllymiehet poistuneet, kaikki kosken väki mennyt levolle. Aurinko laskee, mutta sen valo ei sammu. Sitä on kaikkialla, mutta sen varjoa ei missään. Pohjoiseen päin antava aitan pääty ja kukkiva pihlaja sen takana ovat muita valoisammat. Koski kohisee yöllä toisin kuin päivällä. Siinä on aina voitolla sen suuri, syvä johtoääni, mutta samalla kuuluu pikkupurojen ja putousten lirinä ja lorina, kukin erikseen ja kaikki yhteen.

Olen jo kotvan aikaa istunut herttaisessa paikassa suvannon rannalla korkeiden koivujen ja ikivanhojen haapojen alla. Tässä päättyy koski ja leviää suvannoksi. Siinä päättyy myös sillasta alkava tukkipuoma. Juuri tämän puoman päässä on suurien säyneiden saantipaikka.

Se on suorastaan ihanteellinen onkimapaikka. Siinä voi istua ja ihastua oloonsa onkimattakin, mutta sen viehättäväisyyttä lisää se, että se on onkimapaikka. Siinä on ne suuret puut ja niiden alla sauna ja halkopino, joiden suojassa on, niinkuin olisi erämaan kosken rannalla. Ei näy siihen siltaa, ei myllyjä, ei muuta kuin soiluva suvanto ja sen toisen rannan niitty latoineen ja takana metsänranta, minkä taa aurinko laski. Siitä voi heittää seisoen mukavalla kivellä ja saada heittonsa menemään juuri niin pitkälle, kuin on tarvis, hiukan ulomma alipuolelle puoman pään, missä virta tempaa perhon ja oikaisee sopivasti siiman. Siinä on pikku poukama, johon voi pelottamatta toisia uittaa kalan heti, kun se sen sallii ja vetää sen luokseen.

Monena vuotena tuossa juhannuksen tienoissa olen viettänyt siinä vuoden ihanimmat yöt auringon laskusta sen nousuun nauttien sekä luonnosta että kalastuksesta, kokien kaikki sen tyydytykset ja pettymykset.

Säyne nousee siihen säännöllisesti joka ilta odottamaan iltaruokaansa ja viipyy siinä, niin kauan kuin sitä on sille tarjolla. Se tulee odottamaan siihen kosken mukana laskevia perhoja. Ne ovat tavallisesti ruskeita ja harmaita, kooltaan suurempia tai pienempiä eri iltoina. Parveillessaan ja parittuessaan tai muniessaan vedenpintaan ne ovat lopulta sortuneet kosken vietäväksi, joka kantaa niitä alemma ja alemma, painaen ne lopulta tukkipuomaa vastaan ja levittäen ne sen päästä suvantoon, jossa säyneet ovat niitä vastassa. Toiset perhot ovat joutuneet puomalle ja juoksevat sitä pitkin, kunnes suistuvat viimein nekin sen päästä veteen.

Odottelen siinä ja kuuntelen. Alkaisi olla aika jo perhojen tulla, sillä aurinko on ollut jo hetken aikaa alhaalla. Jo kuuluukin ääni, jota on hiukan vaikea erottaa siitä, minkä kosken viimeinen virilaine synnyttää kohdatessaan suvannon läikkeen. Kuuluu taas sama loksaus ja näkyy pyrstö. Siinä se on, tiedustelija, ensimmäinen sanansaattaja, että perhot ovat tulossa ja että säyneet ovat niitä vastassa. Se otti perhon ja nyt on minun aika koettaa ottaa se. Kun vain tietäisin, mikä on se perho, joka tänään tulee alas. En pääse puomalle eikä niitä ole sen ja rannan välissä. Koetan sitä kokoa, joka tuli eilen. Se on pieni Hardys favourite, jota viime kesänä sain ottamaan monien kokeilujen jälkeen. Perhoni putoo nyt jotakuinkin puoman päähän ja tekee kaaren alas. Siima tiukkenee, minä kohotan vavan kärkeä ja siinä se on. Eikä olekaan aivan pieni ja on otettava varovasti. Säyne on minusta melkein hauskempi uuvuttaa kuin kokoisensa lohi. Se tekee kyllä alussa lujaa vastarintaa, ottaa siimaa monta vavan pituutta alas suvantoon, painii voimakkaasti vavan kärjen kanssa, mutta tulee sitten tuuma tuumalta ylös turhia reutomatta. Se on mukava tämmöisen vanhan herran kala, kesäöisen, verkkaisan onkijan ainoalaatuinen huvi. Ei tarvitse koskaan pelätä, että se yllättää äkkihyökkäyksellä. Se näyttää kuin hengästyvän omaa lihavuuttaan.

Tätä ensimmäistä uuvuttaessa ja ottaessa niitä on alkanut näkyä ja kuulua yhä useampia puoman pään alapuolella. Yhä uusia selkiä ja pyrstöjä pyllähtelee ylös ja alas. Saan vielä joitain tällä samalla perholla. Mutta sitten lakkaa sitä ottamasta, kuinka hartaasti heittänenkin. Aivan samoin kuin eilen. Niin kauan kuin perhot tulivat harvemmin, otti, kun niitä rupesi tulemaan tiheämmin, lakkasivat. Perhot näyttävät olevan pienempää lajia kuin eiliset. Kiinnitän pienemmän ja laihemman perhon, sitä ottaa toinen toisensa perästä, viisi kuusi, joista suurin ainakin kolmatta kiloa. Tämä perho on vartavasten edellisen kesän kokemuksien mukaan sidotettu, se on siis vihdoinkin oikea perho, ainakin tämän hyönteisen parveillessa. Mutta miksi ne yhtäkkiä lakkaavat sitäkin ottamasta? Kymmenkunta heittoa ja ainoastaan veltto nykäys. Joko ne ehkä poistuivat, niinkuin välistä odottamatta tekevät, etsimään ruokaansa jostain toisesta paikasta? Ei, siinä ne vielä ovat. Olisiko ensimmäinen luonnon perho lakannut tulemasta alas ja joku toinen laji tullut sijaan? Sama se on yhä. Sitä alkaa pian tulla kuin pyryttämällä. Niitä putoilee kuin lumihiutaleita veteen. Säyneitä pätkää ja polskaa niitä tavoittelemassa koko suvannon leveydeltä siinä, missä se alkaa kosken alla. Minun perhoni kai häviää laumaan niin, etteivät ne sitä huomaa. Ei, kyllä ne sen huomaa, käyvät sitä katsomassa, mutta hylkäävät. Se ei siis sittenkään ole oikea perho. Mutta oikeampaa minulla ei ole eikä voikaan olla, sillä kyllä tämä on samaa väriä ja samaa kokoa. Vika mahtaa olla jossain muussa. Ehkä siinä, että aamun jo valjetessa siima ja peruke näkyvät liian selvästi. Nuo varovat ja viisaat kalat ovat jo oppineet varomaan. Ehkä on syy siinäkin, että minun perhoni uppoo liiaksi, kun luonnon perhonen kulkee pinnemmalla. Siima ja peruke ovat vettyneet ja painavat perhoa syvään, niin että se menee niiden alitse, ja niiden huomio on kiintynyt pintaruokaan. En voi asiata auttaa. Koetan muuta keinoa. Panen semmoisen syötin, joka kokonaan eroo niistä, joita ne ottaa, panen ison lohiperhon. Turhaan. Panen pienen lipan, joka jälittelee pienen, valkean kalan liikettä. Siihen ottaa samassa, se on tämän yön suurin saalis, mutta enempää en taaskaan saa. Heitän kastematoa, jota joskus ottaa, mutta josta ne eivät tänään ole tietävinäänkään. Ja mitä kaikkea minä siinä koetankin, kaikkia kokoja ja kaikkia värejä, ei nykäystäkään, vaikka niitä siinä myllehtii ihan siimani ylikin. Antaisin pois kaikki kymmenen, jotka lepäävät rivissä tuossa niityllä, jos saisin vielä yhden, jos löytäisin perhon, joka kelpaa.

Olen kiihtynyt, miltei kiukustunut voimattomuuden ja kykenemättömyyden tunteeseen. Se ei ole vanhan onkimiehen arvoinen tunne, on istuttava ja sytytettävä savuke, täytyy tyyntyä ja tyytyä, tyytyä toteamaan, että en ole vielä monikesäisten kokeilujen jälkeen päässyt kuin kukon askeleen säyneiden saannin salaperäisyyden perille. Tupakka, se onkimiehen uskollinen toveri, se kaiken rinnan riehun rauhoittaja, tekee vähitellen tehtävänsä... On hyvä, ettet aina saa. Jos sinulla olisi se haaveilemasi yleispyydys, koko onginta pian kadottaisi parhaan kiihoittimensa, sinä kyllästyisit ja menettäisit parhaan virkistyksesi ja ajanviettosi. Muista, että onginnan tulee olla parhaalta, mielenkiintoisimmalta osaltaan kokeilua, aina uutta ja uutta.

Säyneprobleemi on vielä ratkaisematta. Minulla on oikeat perhot, tässä koskessa ei ole sitä siivellistä eikä siivetöntä kalanruokaa, jota keinotekoiseni eivät jälittelisi niin hyvin, kuin tekniikan nykykannalla on mahdollista. Mitä ei vielä ole, sen voi hankkia. Jos viitsisi turvautua Juntta Tammin sittiäisiin, olisi kysymys ehkä sillä ratkaistu. Elävä täky, olkoonpa se sittiäinen, kala, heinäsirkka, sudenkorento, perho, kärpänen tai mikä muu tahansa, olisi ehkä yhtä ratkaiseva säyneihin nähden, kuin se on mullosiinkin. Mutta minun on vaikea turvautua niihin, minulla ei ole sydäntä repiä siipiä sittiäiseltä, tuolta kesäöiden pörröttäjälta, joka möyrii maassa, joka lentää kuin aeroplaani ja suistuu äkkiarvaamatta maahan niinkuin sekin - ennen minä tyydyn vähempään saaliiseen perhoillani - ja johan sitä on tuossa tämänöistä saalista, on saatu ennen ja saadaan kai huomennakin, niin että tälläkin menolla Kokon Saiman pönttö on pian täysi.

Ensi kesänä kokeilen uusilla keinoilla. Tähän saakka olen kalastanut vain märillä perhoilla. Ne ottavat niitä silloin, kun perhot tulevat koskea alas uponneina. Niin pian kuin niitä alkaa sataa suoraan ilmasta tai pudota puoman nenästä säyneiden eteen ja uida pinnalla, on keinotekoinenkin tarjottava niille samassa muodossa. Ensi kesäksi hankin hienon yhden käden vavan, jolla voin heittää hienossa veden päällä pysyvässä siimassa kuivan uppoamattoman perhon - ehkä s i i n ä on koko ongelman ratkaisu. Se on oleva tuleva ohjelmani. Mutta parasta on jo nyt sopia itsensä kanssa siitä, ettei sekään luultavasti ole lopullinen ratkaisu.

No, nyt ne eivät enää ole siinä kiusaamassa, perhot ovat poissa ja säyneet myös. Ovat menneet levolle auringon noustessa ja minun on tehtävä samoin.
Onnen ongella otettuja

Yleensä luullaan, että kalan saaminen riippuu onkijan taidosta, joka taas on tulos hänen saavuttamastaan kokemuksesta. Ja tietystihän täytyy osata jonkun verran onkiakin, ennenkuin kalan saa. Ei se kernaasti ota seisovaan syöttiin eikä aivan jalkojenkaan juuresta, vaikka tosin olen nähnyt paljon loistavia esimerkkejä siitäkin. Mutta yhtä paljon kuin taidosta, riippuu saalis sattumasta, onnen tempauksesta, jostain selittämättömästä yllätyksestä. Sen varassa on taitavimmankin onkijan saalis. Olitpa kuinka harjaantunut tahansa, olipa sää kuinka suotuisan näköinen hyvänsä, teitpä todennäköisyyslaskelmasi kuinka taitavasti tahansa, se on, olipa sinulla kourassasi kuinka monet hyvät valtit tahansa, peli saattaa olla menetetty, sillä kalalla on silläkin omat korttinsa ja valttinsa, joita et tunne ja joihin se ei anna katsoa ja jotka saattavat olla paremmat kuin sinun ja ovatkin tavallisesti. Vaikka sinulla olisi mukanasi parhaaksi tietämäsi herkut, joita samana vuoden aikana ja samalla säällä olet menestyksellisesti tarjonnut, suvaitsee kala ottaa jotain muuta, jota et ehdi sille tarjota, ennenkuin se on syönyt syötävänsä omasta pöydästään ja mennyt ruokalevolle. Voi myöskin tapahtua, että kala jostain syystä ei ole siinä paikassa, missä luulet sen olevan. Pienimmässäkin vedessä sillä on monet olinpaikat, riippuen tuulista, ilman paineesta, veden korkeudesta, auringon asemasta taivaalla. Päivällä se on toisessa paikassa kuin yöllä, pilvisellä toisessa kuin poudalla.

Tämä nyt koskee etupäässä mullosta, joka on vesien oikullisin eläjä. Vaikka olen kalastanut toista kymmentä vuotta samassa koskessa ja luullut jo päässeeni tuntemaan kaikki sen kätköt ja sen kalojen oikut, tuottaa minulle joka päivä yllätyksen.

Yksi osa kalastajan onnesta on myöskin hänen vaistonsa, joka hänen itsensä tietämättä ohjaa häntä sopivaan paikkaan sopivalla pyydyksellä ja joka kyllä voi olla tulos, joskin tietämätön, pitkällisestä kokemisesta ja harjaantumisesta. Tuleehan useinkin - sen tietävät kyllä kaikki oikeat innostuneet onkimiehet - yhtäkkiä kuin jonkinlainen innoitus, inspiratio, sisäinen ilmestyksellinen sysäys - jos nyt oikein juhlallisesti puhutaan - joka on sanovinaan, että nyt!... nyt juuri on sopiva hetki! - vaikka se hetki säähän ja tuntiin nähden ei näyttäisi olevan ollenkaan edullinen. Minä sanon: "Nyt minä menen ottamaan kalan... nyt varmaan syö... siitä ja siitä." Ja jos minä silloin onnistun ja onnistun vielä toisenkin kerran, saattaa se toisista näyttää miltei taikurimaiselta. Sillä ainoastaan onnistumiset jäävät muistiin ja epäonnistumiset unohtuvat.

Itseni minun on aina täytynyt panna sellaiset tapaukset onnen laskuun, vaikka toiset tahtovatkin nähdä niissä taidon tuloksia. Siitä huolimatta hivelee sellainenkin menestys kalastajaturhamaisuuttani ja annan toisten kernaasti kehua itseäni siitä, kursaillen vain näön vuoksi. Ja suotakoon minulle se viaton ilo, sillä monessa muussakin aikamies muuttuu onkiessaan lapseksi. Niin pian kuin hän tarttuu vapaan, joutuu hän sen tenhon taikapiiriin aivan samoin kuin pikku poikana siihen ensi kerran tarttuessaan. Ukko, kuinka vanha ja viisas onkin, mikä ylhäinen asema hänellä lieneekin yhteiskunnassa ja valtiossa, onkiessaan hän on uudelleen poika - ja siksi tullakseen hän oikeastaan onkiikin. Ja niinkuin pojat aina kehuvat toisilleen saaliitaan. kuinka pieniä tahansa, niin kehun siis tässä minäkin taas - edellisen lisäksi - seuraavilla saavutuksillani, jotka ovat antaneet turhamaisuudelleni erikoista tyydytystä.

Suurinta tyydytystä on minulle onkimiehenä tuottanut kalan saaminen silloin, kun se on saatu ikäänkuin tilauksesta, kun sitä on välttämättä tarvittu pataan pantavaksi, kun olen tahtonut ja luvannut sen saada ja myös saanut. Olen esittänyt yhden sellaisen tapauksen siitä suuresta yksinäisestä säyneestä Porkkalassa. Melkein samanlainen tapaus oli minulla eräs jotenkin samanlaiseen tarpeeseen saatu mullonen Huopanassa.

En ollut eräänä päivänä välittänyt mennä ongelle, en edes saadakseni itselleni syömäkalaa. Keittäköön Kokon Saima vaihteen vuoksi puuron tai vellin päivälliseksi. Silloin ajaa yhtäkkiä voimavaunu portin eteen. Niitä kulkee jo sielläkin harva se päivä näitä voimavainolaisia, pysähtyen pyytämään ruokaa, enkä nyt välitä mennä tuttavuutta tekemään. Jatkan vehkeiden kuntoon panemista iltaongintaa varten. Mutta Kokon Saima tulee vähän niinkuin päivitellen, että kun taas tahtovat ruokaa, ei ole kuulema joudettu syömään koko päivänä, mutta mitäs minä nyt niille, kun ei ole tuoretta kalaakaan, menkööt majataloon.

- Onhan teillä peruja?

- Pelkkiä perujako minä niille hienoille Helsingin herroille ja rouville... kysyivät kalakeittoa... Kalat on koskessa, minä sanoin.

- Pankaahan pata tulelle, minä sanoin. Mahtaisiko pitää olla kuinka monta kiloa?

- Söisi kai ne nälkäänsä montakin, mutta kunhan saisi edes kaksikaan, niin höystäisi heitä hauikkaita läskisoossilla.

- Hyvä on, pankaa perupata tulelle.

Olin jossain suuruuden hulluuden puuskauksessa ottanut urakan, tietämättä lainkaan, voisinko sen täyttää. Kyllähän Huopana yleensä antaa, mutta saattaa olla antamattakin. Jos olisin edes mennyt salaa. Nyt otan vastaan kuin tilauksen ja ihan kilolleen. Millainen lienee siellä ilmakaan? Kirkas paiste. Perhoa ne nyt eivät ota, tuskin devoniakaan - ainoa mahdollinen on kai matonen. Niitä ei ole ennen kaivetuita. Ehkä perupellosta saan... ja saankin muutamia savukelaatikon pohjaan. Matosella onkiminen ei tosin ole kuuluvinaan hienoimpaan ongintalajiin, mutta mielestäni se on yhtä hieno ja vaikea ja siis oikeutettu kuin täyllä onkiminen. Se vaatii samanlaista heittotaitoa kuin virvelöiminen ja melkoista harjaantumista ja mielenmalttia. Mato kiinnitetään tavalliseen ahvenonkeen, yhteen tai kahteen, toinen toisen yläpuolella olevaan, niin että siitä osa jää ulkopuolelle koukun. Pari korttelia koukusta on pienoinen soikea tai pyöreä paino. Onki heitetään vastavirtaan tai viistoon ja annetaan painon kulkea pohjassa, kuitenkaan siihen tarttumatta. Jos pohja on epätasaista, vaaditaan tarkkuutta ja taitoa, etteivät paino tai koukku jäisi kiinni. Se estetään siten, että vapaa nostetaan ja siimaa otetaan sisään sitä mukaan, kuin virta kantaa painoa alas. Kun kala ottaa, pysähtyy siima, mutta nykäisyä ei saa tehdä heti. Kalan on annettava sitä ennen ottaa syötti kokonaan suuhunsa, minkä kyllä tuntee vavan kärjessä. Tämän ongintatavan jännittäväisyyttä ja mielenkiintoisuutta lisää, että onkija on kalan kanssa kosketuksissa kauemmin eikä myöskään heti tiedä, minkä kokoinen kala on. Käytän matokonstia joskus kirkkaalla säällä, kun muut keinot eivät teho.

Riennän Välisuvannon arkulle. Sinne mennessä olen saavinani varmuuden, että tulen saamaan. Sillä minun t ä y t y y saada, enhän voi jättää hyvää emäntääni pulaan, on kysymyksessä hänen kunniansa, minun kunniani ja koko tämän kuulun Huopanan kunnia, ja niinkuin sitä manaten minä heitän siimani kerran, kaksi, ja kolmannella jo tarttuu. Ja kun se matoseen tarttuu, niin se myös pysyy. Mene vain, mene vain, kyllä sieltä pian tuletkin, ei nyt ole aikaa oikkuilemisiin. Sääli sinua, mutta ei tässä auta. Syönyt olet, luultavasti omaa sukuasikin, nyt syödään sinut. Kuta pikemmin antaut, sitä pikemmin se on suoritettu. Näyt olevankin aika nätti mullonen, isompi kuin luulinkaan. Riität hyvin herrasväelle potatin paineeksi - ehkä olet kiloinen - saatat olla suurempikin - kolmekiloinen olet - niitä taisi olla siellä kolme - siis kullekin kilonsa...

Yhtäkkiä näyttää kaikki olevan hukassa: haavi on unohtunut lähdön kiireessä kotiin - en voi ottaa sitä tästä arkulta, se on uitettava maihin. Hiihdättelen kaitaista siltapuuta myöten maihin. Kala seuraa väkistellen mukana, näen täältä ylhäältä jokaisen sen liikkeen, kun se milloin seisoo päällään pyrkien pohjaan, milloin puhallakse pinnalle ja hyppääkin, mutta väsyy väsymistään ja olisi valmis otettavaksi. Ei ole muuta mahdollisuutta kuin uittaa se rantaan. Ylen arveluttava yritys, mutta muuta keinoa ei ole, käsin en uskalla koettaa. On poukama matalampaa rantaa kivien välissä, saan sen siihen, vedän sen pään kuivalle, ja kun se siiman ollessa tiukalla potkaisee, siirtyy se yhä ylemmä, vielä viimeinen potkaus ja se on kuivalla. Käyn sen kitasiin kiinni, napautan veitsen hamaralla niskaan. Kala on minun, kolme kiloa, enempää en tarvitse.

Herrasväet - miellyttävä herra ja hänen soma, reipas, herttaisesti huudahteleva nuori rouvansa - tulevat puolitiessä vastaan. Sallin heldän ihailla kaunista kalaa - "sehän on vallan suurenmoista - niin pian - juurihan te...!"

Olen tietysti, niinkuin se ei olisi sen erikoisempaa, niinkuin se olisi jokapäiväinen asia - mutta kalastuspäiväkirjaani minä panen sen päivän saaliin kohdalle huutomerkin.

Se oli sen pituinen se juttu - ja tämä toinen ei ole sen pitempi.

Minulla on kalakaveri, jolle olen kiitollisuuden velassa monista ystävällisyyksistä. Hän on kuletellut minua voimavaunussaan ja vapauttanut minut siten loppumattoman pitkistä ja ikävistä rautatie- ja laivamatkoista. Kun lähtee itseään hauskuuttelemaan, eihän voi juuri ajatella suurempaa huvia, kuin jonain kesäaamuna ison talon rappujen edessä istua autoon ja selkäkenossa niinkuin lepotuolissa ajaa läpi tuomia tuoksuvan Suomen ja saapua onkikoskelleen, mikä on ollut talvenpitkäisten toivotusten tienpää. Tällä vierasvaraisella veljellä oli sitäpaitsi jotain, jota meillä muilla ei ole moniin vuosiin ollut tarjottavana. Kun oli täytynyt rykiä rintansa käheäksi sammalen sekaisesta sota-ajan sekatupakasta, oli hänellä vielä viime kesänäkin säästössä vanhan ajan armiroa, jonka hän yhtä anteliaasti kuin kaiken muunkin asetti ystäviensä käytettäväksi yhteisillä kalaretkillä. Semmoinen toveruus velvoittaa, mutta en ollut tähän saakka saanut sitä kuitatuksi muulla kuin suurella kiitoksella.

Oli taas vietetty koskella mukavia leppoisia päiviä, onkien toinen toisella puolella kosken, kun oli siihen soveltuva, kaunis ilma, nukkuen, kun nukutti, hätäilemättä, kiirehtimättä. Hänen oli lähdettävä ennen kuin minun ja hän pani jo kampeitaan kokoon. Niiden joukossa ei ollut tavanmukaista tuoretta lähtökalaa. Sattuu näet Huopanassakin joskus kahdellekin kalamiehelle, että se jää saamatta, jos liiaksi luottaa viime tingan antiin. Emme kumpainenkaan olleet sinä päivänä emmekä edellisenäkään saaneet semmoista kalaa, jota olisi viitsinyt viedä suuren talon rouvalle tuoreiksi tuomisiksi. Sekä aamu- että päiväkalastus oli mennyt hukkaan, vaikka lohia, suuriakin, oli ja näkyi ja vaikka olimme koettaneet parastamme. Iltakalastus oli vielä jälellä, varmin kaikista suuriin nähden, mutta ennen kuin se voi alkaa, oli toverini lähdettävä laivaan - hänen autonsa oli sota vienyt, rauhan tuomatta toista sijaan. Hän heitteli jo hyvästejään talonväelle, jaellen lapsille jälelle jääneitä makeisvarastojaan. Minäkin sain niistä osani ja lisäksi laatikon niitä vanhoja armiroja.

- Vastalahjaksi sinun t ä y t y y saada lähtiäislohi! minä sanoin, tahtoen osoittaa ainakin hyvää tahtoani. Ja minussa hytkähti, että e h k ä... ehkä minä nyt onnistun - hänen onnellaan.

Mutta jos mieli, niin on pidettävä kiirettä. Silmäisen siinä pikaisesti pöydälle levitettyä perhovarastoani. On onkimiehen tärkeimpiä ja samalla hauskimpia toimituksia tuumailu siitä, mitä perhoja milloinkin olisi otettava mukaan koskelle. Sen harkinnan tuloksista riippuu, miten kalastus tulee menestymään. Käy tavallisesti niin, että niitä sittenkin tulee otetuksi mukaan liian paljon, ja jos ei ota ensimmäistä, niin on edessä uusi valinta, joka vie aikaa ja lopulta sen sittenkin saa ratkaista umpimähkään. Nyt ei ollut aikaa pitkään valintaan ja kokeiluun ja minä kiinnitin siimaani yleisperhoni Orange mallard'in, jota ottaa melkoisen varmasti silloin, kun koskiperho Stenofylax stellatus on liikkeellä, sekä pistin hattuuni pari muuta.

Kokko on jo vetänyt kärryt rappujen eteen ja huutanut Akselille, että on mentävä hakemaan hevosta haasta ja hetipaikalla.

- Jos Kokko on hyvä ja varaa nokkosia ja voipaperia, niin minä menen ottamaan lähtölohen, minä sanon lähtiessäni.

- Jos se aiotaan ottaa tähän lähtöön, niin se on otettava pian! huutaa Kokko jälkeeni.

- Ei tule minun tähteni viivykkiä!

Eikä tullutkaan. Heti ensimmäistä perhoa, jonka heitin arkulle vievältä siltapuulta, ajoi iso, mutta ei tarttunut. Iskee melkein voimakkaammin hermostoon, kun iso ajaa eikä ota, kun leimahtaa eikä jyrähdä. Se, joka ajoi, ei aja toista kertaa ainakaan samaa perhoa. Niitä on siinä siis suuria. Peräydyn kyyryssä siltapuuta myöten maihin, muutan toisen perhon, suurenpuoleisen, tummanruskean, siivettömän n.k. spiderperhon, hiivin takaisin samaan paikkaan ja pudotan perhon lyhyestä siimasta, niin että se tipahtaa veteen kohtisuoraan ilmasta, jolloin sen höyhenet hajaantuvat herkulliseen asentoon. Mulahdus! posahdus! Kiinni on! Se on hyväsisuinen, säyseä kala, eleistä päättäen mätikala. Näen jo, että tulen saamaan sen pian - ehkä jo ennen, kuin hevonen on valjaissa. Tuolla Kokon poika sitä vie, huutaisinko häntä apuun? En, otan itse, se on komeampaa. Koukku on luja ja peruke myös. Kiristän sen arkun huopeeseen, siitä rannemmaksi suvantoon, siirryn kivelle, jossa iskukoukku on valmiina. Se loittonee, lähenee, kiertelee yhä lyhyemmin - nyt vapa vasempaan käteen, koukku oikeaan - se kääntää kylkensä kauniisti kohti ja nousee koukussa maihin. Se ei olekaan mätikala, vaan uroskala, ainakin viisikiloinen. Tavallisesti se semmoinen tappelee tunnin verran, tämä antautui viidessä minuutissa.

Hevonen ei ole vielä valjaissa. Siitä kuin lähdin, siihen kuin palasin, on kulunut viisitoista minuuttia. Se oli reippaasti tehty, vaikka ma itte sen sanon, ja koska muutkin sen sanoivat. Onnen takapotku, jommoista en ole ennen saanut.

- Millä sinä sen sait? tahtoo toverini tietää.

- Sinun armirollasi.

Kun hän oli mennyt, löysin sitä vielä toisen laatikon pöydältäni. En saanut sittenkään kiitollisuudenvelkaani lyhennetyksi. Hän pidätti siinä taaskin itselleen viimeisen sanansa - kunnon kaveri Kurusta.

Tuppaa tulemaan väkisinkin taikauskoiseksi näissä tämmöisissä. Jos hyvinkin ehkä, kun ei muuten saa, saisi silloin, kun tekee lupauksen, pyhittää saatavan lohen jollekin toiselle. Ja minä olen kuin olenkin sen jälkeen silloin tällöin mennyt ongelle toisen onnella, kun olen epäillyt omaani. Vaikka siihen taikaan o i k e a s t a a n en uskokaan, minä sittenkin joskus sen tekaisen. Ja mitä on sanottava seuraavasta tapauksesta?

Viime syksynä, onkikauden viimeisinä päivinä näytti siltä, kuin suuret jo olisivat lakanneet ottamasta. Ei niille enää viikkoon pariin ollut kelvannut sinikultadevon, jolla aikaisemmin oli saatu, tarvitsematta muulla koettaakaan. Sitten oli ottanut erilaisia isompia lohiperhoja, Sveep'iä, Silver grey'tä, Silver doctor'ia, ja semmoisia. Mutta sitten ne eivät välittäneet niistäkään. Oli kyllä ollut onkijan epäedullisin sää, heikko itätuuli ja ilma täynnä sitä ryssän savua, joka muutti kaikki värisuhteet sekä ilmassa että vedessä; olihan aurinkokin milloin aavemaisen keltainen, milloin punainen kuin kuparikastrullin kansi. Mutta sitten meni tuuli länteen ja siitä pohjoiseen ajaen pois savun, sitten kirkastaen taivaan ja viimein vetäen sen harsoiseen pilveen.

Kun näin ilmain vaihteessa usein ottaa, lähdin taas koskelle, tehden kuitenkin - varmuuden vuoksi - sen päätöksen, että, sainpa mitä sain, se suolataan Lahja toverin purkkiin.

Ei muuten ollut ollenkaan otollisin aika päivästä. Ne ottavat siellä harvoin kahden ja kolmen välillä, pikemmin kahden puolen puolta päivää ja sitten iltamassa. En ottanut mukaani muuta kuin devonin. Saa olla ottamatta, jos ei sitä ota. Oli minusta kyllä sen pyydyksen sää: vuoron kirkasta ja pilvistä. Välistä menee koskelle kiihkeänä, joka jänne vireessä ja nivelhermot kihelmöiden, välistä taas välinpitämättömästi; otan, jos annetaan, ei tuolla niin väliä. Tallustelin tuhat kertaa tutun tien Välisuvannon arkulle. Lapoin laiskasti siimaa pari vavan pituutta ja heitin. Pyydys teki kaarensa ja tuli tyhjänä takaisin. Kun siima kerran oli lapettu, heitänmä häntä vielä toisen kerran vähän pitemmälle, puoli koskeen. Sama tulos: Ei näy olevan lupauksistakaan taikaa. Ennen kuin lähden, vetäisen kuitenkin, kerittyäni suurimman osan siimaa rullalle kerran vielä, nyt ylhäältä päin alas, aivan arkun läheltä. Kas niin, se tarttui sittenkin pohjaan, niinkuin siinä tavallisesti tekee. Mitä, siinähän onkin kala! Siis ne vielä ottaa, ja vanhaa devonia - tästä voi tulla vielä uudet ihmeet - koskihan on täynnä suuria. Vai oliko se vain sattuma? Ehkä se onkin vain ulkoapäin kiinni? Ei, kyllä sillä on pyydys suussa. En pidä kiirettä, tulkoon sitten, kun itse haluaa. Sama, vaikka pääseekin - toisen kala. Mutta siksi juurihan se ei saa päästäkään. Saisin sen jo tuosta arkun huopeesta, mutta tulkoon maihin.

Se on arviolta kolmen ja puolen kilon kala. Ei täytä vielä purkkia. Koettaisinko toista, lupaisinko senkin? Se olisi liiaksi kouraantuntuvaa onnen lahjomista. Menisi pilalle taika, jos ei tulisikaan. Mitä minä horisen, jos ei tule, ei tule. En ole aivan varma, lupasinko sen aivan lopullisesti. Vaan jos se tulee, kirjoitan osotteeseen:

Täss' on kala kaverille, lohi Lahjalle luvattu, onnen ongella otettu, tavotettu teevonilla, hopealla Huopanasta.

Nythän olen siis sittenkin myönyt nahkan, ennenkuin olen kaatanut karhun. Se on siis kaadettava. Ja minä viritän taas jousen. Menen yläpuolelle arkun, suvannon leveimmälle kohdalle, jossa lapan sileälle kivelle siimaa niin paljon, kuin tiedän tarvittavan, jotta se ulottuisi toiselle rannalle saakka. Sitten laukaisen ja devon lentää kuin nuoli jousipyssystä, kaartaa kosken kuohujen yli auringossa kimmeltäen ja iskee alas juuri niin, ettei käy rantakiviin. Keskikosken veden voima tempaa siimaa ja pyydystä ja lohi, joka on sitä tyynen ja kuohun taitteessa kärsimättömästi vaaninut kuinka kauan lieneekään, iskee siihen kiinni kuin kissa kyyryltään ja on riuhtaista vavan kädestäni.

Se on sisultaan aivan toinen kuin taannoinen, vie siimaa melkein suvannon alipäähän, ampuu sieltä ylös ja höllyttää siimaa niin, että hetken aikaa en tiedä, onko se vielä kiinni vai onko jo päässyt, kunnes sen taas tunnen. Se hyppii ja hyökkäilee, mutta hengästyy ja tulee lopulta kiltisti koukun ulottuville.

Se oli neljän ja puolen kilon naaras, ja kun ei toverin purkkiin olisi enempää mahtunut, ja kun ehkä olisi sopimatonta koettaa toisen onnella omaan lukuunsa eikä oma onni ollut enää moneen päivään antanut, minä lähdin pois, aloin panna kampeitani kokoon ja lopetin sen syksyn kalastuksen siihen.
Toivomatta tulleita

Olen tässä kehuskellut kaloilla, joita olen saanut, silloin kun mieleni on niitä erikoisen kiihkeästi halunnut. Kehun nyt vaihteeksi niillä, joita olen saanut silloin, kun en ole niitä lainkaan halunnut.

Kun oleilen koskellani kauemmin kuin muut toverit ja saan pitää sen kokonaan hallussani, luovutan sen toisten tullessa heille ja olen joko kokonaan kalastamatta tai menen ulos vasta sitten, kun he ovat käyneet onkimassa ongittavansa. Tai käytän myös aikani petokalojen, ahventen ja haukien, vainoamiseen semmoisissa paikoissa, joista ei saa jalompaa kalaa.

Eräänä aamuna, kun muut vielä vetelivät aamu-uniaan ja heidän vapansa vetelehtivät telineillään pitkin tuvan seiniä suloisessa sekasotkussa, märät siimat rullissa ja pyydysten koukut toisten koukkuihin takertuneina, otin minä haukivapani, kiinnitin siimaan lujan teräksisen heittosiiman ja siihen suurimman devonini. Joukko kylän pikku poikia on aina pihalla vahdissa päästäkseen haavipoikina mukaan. Yksi saa haavin, toinen koukun, kolmas repun, ja niin sitä lähdetään hanhimarssissa ensin sillan yli, sitten myllyn taitse, sitten Alasuvannon rantaa saunalle, jonka kesäasukkaista yhtyy mukaan vielä liuta tyttölapsia poikien lisäksi. Porkataan vetinen niitty suvannon lahden ympäri niemeen, jossa virta kapenee niin sanotuksi Alakariksi. Tämä niemi on nurmipengermää ja sen vieressä oleva syvänne on hyvä ahvenapaja ja taattu haukihauta. Melkein aina siinä niitä ottaa, ja olen varma, että niin on tekevä nytkin. Lohta siitä en ole koskaan saanut eikä sitä tarvitse pelätä nytkään. Ne yleensä eivät ota kosken alijuoksussa, vaan nousevat ylemmä. Kaikki harrastukseni on keskittynyt haukeihin ja minun ylpeytenäni on oleva esittää aamu-unisille herroille urheilutovereilleni toteutunut tosiasia, ennenkuin he vielä ovat selviytyneet yöpaidoistaan ja aamukahvistaan.

Kouraisen siis voiton varmana devonillani syvännetta nurmipenkereen alla. Siinä tavallisesti ensi heitolla ottaa, mutta nyt, kumma kyllä, ei ota. Heitän vähän ulomma, mutta ei ota sielläkään. Täytyy siis ryhtyä olantakaiseen otteluun ja tehdä leikistä tosi. Olisipa ihme, jos ei keskivirrasta, jossa on matalikko ja matalikon alla syvennys, tarttuisi nyt, koska muulloin on tarttunut. Siinä on melkein aina hauki, miksei olisi nytkin?

On riemu heittää tasaiselta tantereelta tarvitsematta varoa puita ja pensaita niinkuin koskella. Pidän tässa pienen heittelyharjoituksen. Lisään painoa pyydykseen ja annan sen sitten lätkähtää liki toista rantaa. - "Näittekö, lapset, kuinka se lensi?" - "Olisi vielä lentänyt vähän, niin pätkähti puomaan" säestelee mieliksi koukkua kantava kellokas. - Siinä se on, niinkuin arvasin, hauki on ja on iso. Sen otto on niin jykevä, että sanoisin olevan pohjassa, jos se ei samassa liikahtaisi ja vapa vavahtaisi ja rulla räsähtäisi kuin jänisräikkä. Onkin oikein jättiläishauki, pyrstöstä päättäen. Se on kymmenen, on sadan lohen arvoinen, joka varmaan on hävittänyt tänäkin yhtenä kesänä mullosia enemmän kuin minä heitä koko elämässäni. Voipi olla ainakin viisikiloinen. Mitä se on mahtanutkaan tuhota lohen sukua tässä suvannossa, jossa se luultavasti on kaiken ikänsä haaskannut, sillä eiväthän hauit muuta majaa enemmän kuin muutkaan pedot, niin kauan kuin niille ruokaa riittää. Viime kesänä sain tästä kolmekiloisen, jolla oli vatsassaan kaksi puolenkilon mullosta. Niin että lohen lihaa sieltä nousee, vaikka nousisikin hauki.

Mutta onko se hauki? Eihän se ole kuin lohi, oikein komea. Pojat ja tytöt huutavat hurraata nähdessään sen hyppäävän ja alkavat kiistellä, kuka sen saa ottaa, koukkupoikako vaiko haavipoika? Koukkupoika tietysti, ei se haaviin mahdu! Mutta minä seison ja uuvuttelen sitä hiukan sekavin tuntein. Enhän tullut tänne saamaan lohia, vaan haukia, lohethan ovat tänä päivänä toverien eikä minun. Mutta toisekseen, eihän niistä kukaan olisi arvannut tulla etsimään lohia täältä, mistä niitä ei ole koskaan ennen saatu. Ja minähän l ä h d i n koettamaan haukia, vilpittömässä tarkoituksessa. Eihän tämä ole minun syyni. Tuli tapaturma, tapahtui vahinko - mieluinen vahinko. Tästä aukee muuten aivan uusia mahdollisuuksia vastaisille kokeiluille: tämä suvanto voi olla yhtä antava kuin Välisuvantokin... Kala valmistaa minulle melkolailla mielenkiintoisen otto-ottelun, pitää aikamoista meteliä väljässä vedessä ja kaartelee kauniisti, ennenkuin antautuu penkereen luona otettavaksi. Ottajapoika odottaa sitä jännityksestä käyränä rannalla ja saa kuin saakin sen ja retuuttaa niitylle. Riemusaatossa he kantavat sen seipäässä olallaan pihaan, häntä maata viistäen, viisikiloisen koiraan.

Kaverit ovat vihdoinkin nousseet ja saaneet kahvinsa juoduksi ja ovat vapoineen valmiina lähtemään koskelle ja alottamaan aamukalastuksensa hekin.

- Anteeksi nyt, pyhät veljet, enhän osannut aavistaakaan... mutta minä luulen, että nyt ottaa mistä tahansa, kun otti siitäkin, mistä muulloin ei ole ottanut milloinkaan.

- Niinkö luulet?

Ja heille tulee kiire koskelle, pantuaan jokainen siimaansa samanlaisen devonin kuin minun.

- Jos ketä haluttaisi koettaa haukia, niin tietäisin vielä toisenkin paikan, jossa se aina asuu ja jossa eilenkin otti, mutta puraisi poikki perukkeen ja vei vehkeet - se olisi välttämättä saatava siitä pois... minä tulen neuvomaan, jos kuka tahtoo.

- Ei meillä nyt ole aikaa haukien kanssa!

No, kun ei liene, niin menen sitten itse vielä kerran - enkähän ole sielläkään kenenkään tiellä. Ja se nyt on ainakin semmoinen paikka, jossa ei ole lohta.

He hajaantuvat koskelle, toiset Välisuvantoon, toiset niskaan. Seurailen heitä verkkaisesti ja kun näen, mihin he ovat asettuneet enkä missään tapauksessa tule heidän tielleen, menen omaan haukipaikkaani.

Se on ylinnä niskassa pieni poukama, jossa kasvaa ahvenheinää ja muuta limaa, minkä suojassa hauin on mukava väijya laskevia salakoita ja muuta kalaa ja mihin uusi aina ilmaantuu heti, kun entinen on otettu. Haukien suhteen ei ole tarvis olla varovainen ja kun olen täysin varma, ettei lohi missään tapauksessa ota, menen minä kompuroitellen suoraa päätä kivelle, josta on mukavin heittää ja roiskautan pyydyksen hiukan ulkopuolelle ahvenheinikon. Annan sen painua vähän ja alan sitten laiskasti ottaa sisään. Se tarttuu siellä limaan, minä nyhtäisen sen irti ja luulen tuntevani, että se taas on limassa kiinni, kun se onkin kiinni kalassa - tietysti hauessa! Minulla on lujat vehkeet, en välitä uuvuttaa, lopetan lyhyeen ja peräydyn sitä varten sen verran, että saan sen vapaa rasittamatta kerityksi rullalla maihin. Se sekaantuu yhä enemmän heinikkoon, käärii tukon päänsä ympärille eikä kykene tekemään vastarintaa - hinaan hiljalleen, tukko tulee suuremmaksi ja kun se on kuivalla, minä menen ja aion nostaa sen vielä hiukan ylemmä, kun huomaan taas saaneeni lohen, en tosin niin suurta kuin äsken, mutta sentään kolmekiloisen.

Lohen onginta on - totean sen taas - täynnä yllätyksiä, ei koskaan voi edeltäpäin mitään säätää eikä päättää. Milloin kapsahtaa katajaan, kun kurkottaa kuuseen, milloin käy niinkuin Saulille, Kiisin pojalle, joka lähti etsimään isänsä aaseja, mutta tavoittikin kuninkaan kruunun.
Onkikauden viimeinen kala

Olen minä nyt sentään saanut lähtölohen omallakin onnellani ja omaan laskuunikin. Eräs toissyksyinen semmoinen oli komeimpia kalojani. Mutta tiukalle sen ottaminen otti ja olisi kai sekin oikeastaan luettava sattumalta saatujen onnen lohien luokkaan, niihin, joita ei ole saatu säännöllisissä oloissa.

Elokuun viimeisellä viikolla on tavallisesti erinomainen syönti. Minulla on silloin miltei joka vuosi ollut joku aivan erikoinen päivä, jolloin olen saanut kuusikin suurta eikäpä sitä enempää juuri jaksaisi eikä ehtisikään, jos käyttää hiukankaan hienompia vehkeitä, sillä hyvinäkään syöntipäivinä ei lohi syö pitkin päivää, vaan ainoastaan jonkun lyhyen ajan aamulla, keskipäivällä ja illalla. Toisina päivina olen voinut saada neljä tai ainakin ollut kosketuksissa niin monen kanssa. Huonoimmat päivät ovat olleet kahden lohen päiviä. Sitten, syyskuun tullen ja kutuajan läheten, on saalis vähentynyt yhteen ja lopulta yhettömiin. Kuta enemmän lohia nousee koskeen, sitä huonommin ne ottavat. On koko lailla kiusoittava ja nöyryyttävä se voimattomuuden tunne, kun eivät mitkään ponnistukset auta. Edellisen hyvän syönnin aikana on tullut melkein mahtaileva varmuus siitä, että kyllä niitä saa, minkä viitsii ottaa, ja jos ei yhdellä vieheellä, niin toisella. Luulee olevansa kosken herra ja ottavansa siitä kuin aitastaan omalla avaimellaan. On kovin nolaavaa, kun alkaa huomata, että lohi sittenkin on oma herransa ja koskensa herra ja menettelee onkimiehen kanssa juuri niin kuin itse tahtoo, tullen jokunen vain kuin armosta eikä ansiosta.

Se näyttää ilmaisevan sitä isännyyttään ja itsenäisyyttään ei ainoastaan passiivisesti, olemalla ottamatta pyydykseen kuinka viehättävään tahansa, vaan myöskin aktiivisesti. Menipä koskelle mihin aikaan päivästä tahansa, aina siellä näkee suuria, niinkin suuria, ettei niitä koskaan saa ongella. Siellä on sekä porsaan kokoisia että emäsiankin. Ne alkavat ensin näyttäytyä kosken alla suuressa suvannossa, pomppaillen siellä sen syvimmällä paikalla ilmaan metrien korkeuteen, sitä vaille, etteivät välistä hyppää venheeseen. Niskassa ne tekevät samoin ja olen minä siellä sekavin tuntein, sekä ihastellen että harmitellen, istunut tuntikausia rannalla vapa toimetonna vierelläni odotellen hyppäyksiä ja sitä seuraavia posahduksia veden sileään pintaan, kun vesi pärskähtää ilmaan, niinkuin siihen olisi pudonnut meteori taivaasta. Mutta varsinkin Välisuvannossa ne metelöivät, loikaten siihen tullessaan ja siitä lähtiessään, milloin keskellä, milloin milläkin rannalla, usein ihan arkun juurella, jossa vain istun enkä enää heitä, koska siitä ei kuitenkaan ole mitään tulosta, ellei ehkä sattuisi tarttumaan ulkoapäin - mutta enhän ole tullut tuulaallekaan. Jos istun vähän aikaa hiljaa, nousevat ne siinä niin lähelle, että erottaa silmän ilmeen ja kai näkisi sen rävähtävänkin, jos kalan silmä rävähtäisi eikä tuijottaisi jäykkänä ja tyhmänä.

Niillä on kuitenkin kullakin eri ilmeensä ja eleensä, eri tapansa hypätä. Toiset nousevat verkkaisesti ja tyynesti ja joko putoavat pyrstölleen solahtaen kuin entiseen reikään tai sitten kuin tasapainonsa menettäen ja luiskahtaen lappeelleen. Toiset tulevat ylös vihaista vauhtia, intohimoisen tuimassa hyppäyksessä joko suoraan ylös tai pitkin vettä joskus kaksi kolme kertaa peräkkäin, niinkuin niillä olisi jonnekin niin kiire, etteivät ehdi tehdä taivaltaan veden alla, vaan oikaisevat ilmojen tietä. Joskus koko ruumis ja varsinkin pyrstö tutisee tehdystä tempauksesta, toisen kerran niillä ei näytä olevan itsellään mitään tekemistä ylösnousemuksensa kanssa, vaan näyttävät ne syöksyvän syvyydestä kuin jonkun vieraan voiman työntäiseminä. Tienneekö kukaan, mitä varten ne näin kutunsa edellä hyppivät: pakenevatko ne toisiaan siellä mahdollisesti tapahtuneessa taistelussa vai onko se vain kiimaa ja elämän iloa? Vaan miten ja mistä syystä hyppinevätkin, onkijaan se semmoinen uhmaileva rehentely ihan hänen nenänsä edessä vaikuttaa ilkunnalta ja ivalta eikä hänen lopulta auta muu kuin vastata ylenkatseeseen ylenkatseella ja kääntää heille halveksuva selkänsä ja lähteä koskelta kotiin, lopullisesti, peruuttamattomasti.

Olin tehnyt sen tempun jo monen monta kertaa ja joka kerran perästä kuitenkin taas mennyt uudelleen yrittämään. Ja kuta useammin menee turhaan, sitä suuremmaksi kasvaa halu koettaa yhä ja yhä, saadakseen jos suinkin mahdollista kerran vielä uudelleen kokea kaikki ne jännitykset, tyydytykset ja mielenliikutukset, joita suuren lohen tarttuminen ja taistelu sen kanssa tarjoo. Saatuaan siitä vähän aikaa paastota, tulee sitä kuin nälkäinen ikävä. Viikko sitten saatu lohi on jo haihtunut veristä ja luonto vaatii uutta. Ja joskus saakin sen tarpeen tyydytetyksi vielä viimeisenäkin päivänä, ja riittää siitä sitten sensatiota koko talveksi

Huopanan koskessa on sen keskijuoksussa n.k. Välisuvanto. Sen vasemmalla rannalla on suuri kivi, jonka kohdalla kuohu juuri päättyy ja vesi alkaa virrata hitaammin, muodostaen samalla pienemmän syvänpuolisen akanvirran. Hiukan alempana on pari vedenalaista kiveä, joiden kohdalta lähtee pienempi kosken sivuhaara. Tämä alue, mutta varsinkin noiden vedenalaisten kivien ympärys on kosken parasta kalavettä, jossa suuria kaloja aina seisoo, silloin kun niitä on koskessa. Kalastan tämän paikan tavallisesti niin, että ensin kierrätän perhon tuon suuren kiven ympäri ja annan sen joutua akanvirtaan. Kun se heitto on tehty, siirryn askel askeleelta hiukan alemma, niin että ensin ulotun noihin vedenalaisiin kiviin niiden yläpuolelle, sitten niiden alapuolelle ja lopulta niin kauas suvannon keskeen, kuin saan siimani lentämään. Näitä ensimmäisiä heittoja tehdessä on oltava mahdollisimlnan varovainen ja pysyteltävä ainakin pari vavan pituutta vesirajasta tai myös kyyristyttävä ja heitettävä istualtaan, jottei pelästyttäisi kalaa, joka hyvin usein hyökkää esiin rantakivien lokeroista tai siinä olevan tukkipuoman alta. Jollei näillä heitoilla ota, on mentävä rantakiville ylettääkseen ulomma ja keskemmälle suvantoa, jossa taas siellä on useita varmoja ottopaikkoja. Jos nämä heitot uudistaa eri perhoilla joitain kertoja eikä kala ota, saa olla jotenkin varma siitä, että kaloja joko ei ole tai eivät ne välitä ottaa. Jos ne taas siitä ottavat, on niitä muuallakin, ja on syytä, niin pian kuin vain ehtii, ryhtyä penkomaan kosken muitakin kätköjä.

Olen nyt taas siinä, lähtöpäivän edellisenä iltana, yrittämässä vielä viimeisen kerran. Annan kertautua vielä kerran kaikkien tuttujen herkullisten heittojen, jotka vähitellen ovat muuttuneet niin koneellisiksi, että osaisin tehdä ne ummessa silmin. Usein olen tehnyt ne niin pimeässä, etten enää ole voinut nähdä siiman viriä veden pinnalla...

Saisi se nyt ottaa, saisi koski nyt tehdä minulle viimeisen palveluksen, kohtahan se pääsee minusta rauhaan yhdeksäksi kuukaudeksi. Tulisit vaikka sinä, joka siellä juuri pomppasit ilmaan. Minulla on sinulle siimassani yksi parhaita, makeimpia, lihavimpia perhojani, iso Cinnamon, kanelinkarvainen makupala, yksi niitä suuria, joista pidät ja jotka alkavat kohta tulla. Otahan nyt niitä odottaessasi tätä edelläkävijää, ennenkuin muut ehtivät. Onhan sinulle suuri korotus ja kunnia, jos tartut ja tulet. Minä kannan sinut kaiken kylänväen katsellessa kauppapuodin ovelta ja pikku poikien seuratessa sillan yli Kokkolaan, jossa sinut punnitaan kilovaa'alla ja julistetaan onkikauden kauneimmaksi kalaksi. Sitten pannaan sinulle sokerijauhoa suuhun, sinut kääritään nokkosiin ja voipaperiin ja ommellaan valkoinen palttina ympärillesi. Matkalla minä kannan sinua käsilläni kuin kapalolasta. Kun sinut kotona vapautetaan kääröstäsi, saat olla varma siitä, että sinua ihastellaan ja ihmetellään lihavuuttasi ja punaisia täpliäsi ja mahtavaa pyrstöäsi ja valtavaa väkäleukaasi ja sanotaan: "Semmoinen kala!" - ja siellä on niitä, jotka eivät ole sinunlaistasi koskaan ennen nähneet eivätkä tahdo ottaa uskoakseen, että sinä, semmoinen peto, olet ottanut onkeen ja siinä pysynyt. Minä sanon heille, että sinä kyllä olisit päässyt irti, jos olisit tahtonut, vaan että sinä tulit mielelläsi. Ei sinua silvota eikä suolata, vaan pannaan kokonaisenaan pataan ja nostetaan padasta suurelle hopeavadille, jonka reunat koristetaan vihreällä salaatilla ja punaisella tomaatilla ja milläpä kaikella makosella ja kauniilla. On kutsuttu naapurin väet vieraaksi ja minä lupaan, että he huudahtavat hämmästyksestä nähdessään, kun sinut kannetaan esiin Tulisit nyt, kun sinun kerran kuitenkin on päätettävä päiväsi. Onhan parempi, että päätät ne näin, kuin että voimakas sydämesi väsähtää vanhuuttaan ja sinä painut pohjaan kuin vettynyt hako ja sieltä mätänevänä ja muodottomana ajaudut jonkun mutaisen lahden pohjukkaan, jossa lokit ja varikset repeloivat silmät päästäsi ja selkäruotosi lopulta ehkä joutuu ketturevon retuutettavaksi sen poikien haisevaan luolaan.

No, siellä se nyt on, näkyi selkäevä ja pyrstö! Se otti jotain perhoa. Ennenkuin saan siimani menemään sinne, otti se jo toisen. Jos tapahtuisi se ihme, että se ottaisi minunkin perhoani! Heitto sinne, missä se on, on kaikkein vaikeimpia. Virta siinä aina kantaa siiman mutkalle niin, että se riipaisee perhon mukaansa ja tuo sen kalan eteen väärin päin, silmukka edellä. Se olisi saatava sinne niin, että perho pysyy ilmassa ja putoo ennen kuin siima. Koetan keinoa, jota sanotaan siiman "syöttämiseksi": ennen lopullista heittoa kerään sitä rullalta pari metriä käteeni ja kun heitto on tehty ja siima ojentuen kantautuu eteenpäin, lasken vavan kärkeä ja päästän irtosiiman menemään, jolloin ulkona oleva siima nielaisee kädessä olevankin renkaiden läpi ja vie sen mukanaan. Heitto siten itsestään pitenee. Ja kun samalla kohotan vavan kärkeä, oikiaa alaspäin taipuneen siiman mutka ja perho putoo hiukkasta aikaisemmin kuin siima ja alkaa kaarensa sitä paikkaa kohti, missä kala äsken nousi. Onnistuiko se? Eikö kaari vieläkin ollut liika lyhyt, kala oli kai alempana eikä nähnyt perhoa? Ei ollut. Heitto onnistui.

Se näki sen! Siunatkoon, se näki sen ja otti! Sainko minä sittenkin sen ottamaan?

Se on vanha koiraskala, jos on se, joka hyppäsi, ja siitäkin päättäen, millaiset ovat sen eleet. Ensin pyrstön valtava posahdus, sitten suin päin pohjaan. Mutta siinä on matalaa, siihen se ei voi jäädä. Hyökkäys oikeaan, toinen vasempaan, sitten se viiltää eteenpäin, ei kuitenkaan nopeammin kuin että rullan avulla ja viemällä vapaa taapäin saan siiman pysymään tarpeeksi tiukalla. Nyt se heti hyppää - niinkuin tekeekin. Se se on, sama, jonka jo näin, musta uroskala, keltamahainen. Tästä tulee totinen ottelu, tässä tulee kertautumaan kaikki entiset vaiheet. Kala on nähtävästi juuri järvestä noussut, koska se ei vielä näytä tuntevan kosken pohjaa. Syvää paikkaa etsiessään se hummaa edes takaisin toiselta puolelta toiselle, riipoen siimaa ja laulattaen rullaa. Nyt se on suvannon toisella puolella arkun luona, kohoo sitä rantaa hiljalleen ylös ja aikoo arkun yläpuolella olevan puoman alle. Elä sinne, tule sinä vain tänne, tälle puolelle, täällä saat paremman suojan, tänne sinun kuitenkin on lopulta tultava!

Voi sinua siunattu bamburuokovapani! Se milloin taipuu juurtaan myöten luokille, milloin suoristakse heti ja sitä mukaa kuin pingoitus vähänkin laukeaa. Se on elävä olento, se tietää, mistä on kysymys, se on täysin tehtävänsä tasalla. Se on saanut jousensa jänteen Gangesin mudasta ja Intian auringosta ja siinä on jotain tiikerin käpälän ja kynnen ja hampaan kiinnipitävää voimaa, eikä se niskaan päästyään päästä elefanttiakaan, vaan seuraa mukana ja pitää kiinni. Se on se, joka tekee työn, minä annan sille rullalta vain sen, minkä se milloinkin tarvitsee. Kun kala kiristää, niin se joustaa ja päästää, kun kala päästää, niin se kiristää.

Ei ole kala vieläkään löytänyt sitä syvännettä, jota se etsii, pohjaa tonkien. Se on nyt keskisuvannossa, jossa se jurnittaa ylöspäin, aina kuohun alle ja hiukan ylemmäkin. Minun täytyy seurata mukana, pysytellä aina yläpuolella, ettei koukun ote irtaantuisi. Yhtäkkiä se kääntyy alas, laskeutuen hiljalleen myötävirtaan. Nyt se on löytänyt sen, mitä etsii, kosken syvimmän haudan kuohun alla. Se äkäytyy siihen kuin ankkuriin, viistossa pohjaan eikä sitä siitä saisi mikään voima ulos. On kestävä vielä kauan, ennenkuin se uupuu niin, että ei enää jaksa puskea päätään pohjaan.

Ja kestäköön kuinka kauan tahansa, ei tuolla väliä, kunhan tulee niin ajoissa, että näen ottaa. Paljonko on kello? Oli kuusi kuin otti, nyt se on puoli seitsemän. On valoisaa vielä ainakin tunnin verran. Ole vain siinä, elä hätäile sinä, kun en minäkään. Istumme ja panemme tupakan. Pyydän, ole hyvä ja pysy hiljaa, kunnes saan savukkeen suuhuni ja raapaistuksi tulen laatikosta polvieni välissä. Hyvä on. Olen valmis, nyt saat tehdä mitä tahansa, kunhan et vain lähtene alas - silloin meistä tulee vihamiehet, minun täytyy panna kova kovaa vastaan ja sinulle saattaa jäädä suuhun perho perukkeineen. On parasta meille molemmille, että pysymme ystävinä, äijät. Et ole enää luultavasti kutukuntoinen, koska otit. Et välitä naaraista, koska sinulla on aikaa muuhun. Kai tulit, setä, vain vanhalta muistilta koskeen kuokkimaan toisten häitä. Joudat hyvin pois, ei ole elämälläsi enää mitään tarkoitusta, nuorempasi tekevät sulhontehtävät paremmin kuin sinä.

Se on kiltti kala, ei pyri erää ylös eikä alas, ei riuhdo eikä reudo, niinkuin pienempäin, jonkinjoutavain hätiköiden on tapana.

Ahaa, nyt se liikkuu - nousee sieltä - näkyy jo heittosiiman ja rullasiiman solmu. Tuuma tuumalta se nousee eikä jaksa enää voittaa vavan jousen jännitystä. Näkyy jo silloin tällöin selkäevä ja pyrstö. Ettei se uupuessaan veden vietäväksi heittäytyen menisi sen mukana, minä hellitän siimaa ja houkuttelen sen menemään takaisin pohjaan. Uupukoon siellä. Kun se on vielä jonkun verran enemmän väsynyt, minä saan sen helpommin johdetuksi lähemmä.

Se levähtää siellä, minä istun ja istun vavan huojuessa ylös ja alas kuin hiljaisessa tuulessa. Yhtäkkiä laukee jousen jännitys, kala tekee muutamia kiivaita tempauksia ja nousee pinnalle. Alkaa ottamisen viimeinen, jännittävin vaihe. Se ei ole jaksanut vastustaa veden painoa eikä vavan kärjen lakkaamatonta, uuvuttavaa kiristystä alhaalta ylös. Se on siitä hermostunut, se suutahtaa ja tekee vihaisen pyörähdyksen alas. Se saa nyt mennä minkä tahtoo, mutta se ei menekään, tekee vain lyhyen kaaren ja kiertää takaisin ylös. Se pyrkii äskeiseen piiloonsa, mutta ei enää jaksa päästä. Se on nyt jo lähempänä, kiertelee siinäkin alas ja kaartelee ulos, mutta ympyrä käy yhä ahtaammaksi ja matka välillämme vähemmäksi. Se on jo melkein veden pinnalla, niin että näen sen mahtavat, joukeat liikkeet. Yhä enemmän rantautuen se on viimein tukkipuoman luona ja käy sen allakin. Jos minulla olisi apumies, olisi se jo minun, mutta minä en pääse liukkaalle, liikkuvalle puulle. Sen on annettava painua puoman päähän, matalammalle vedelle. Se peräytyykin sinne, mutta ennenkuin siimaa kerien joudun sinne iskukoukkuineni, ui se taas ulos. Sitä alkaa siellä pyörryttää, se kaatuu kyljelleen. mutta saavuttaa kohta taas tasapainonsa. Virta kantaa sen sivuhaaraan, sinne se ei saa mennä, siellä on matala silta, jonka alitse ei saa vapaa. Täytyy tiukoittaa ja käännyttää silläkin uhalla, että vehkeet pettää. Silloin se kääntyy ja kantautuu rantakiville, pelästyy niitä ja lähtee ylös. Minun on jäätävä alas ja koetettava saada se isketyksi silloin, kun se taas palaa alas. Suoristan vavan ja siiman yhteen linjaan kalaa kohti vastavirtaan päin ja astun veteen sitä vastaan, koukun varsi kainalossa. Nyt vapa hiljalleen taas takaisin alavirtaan. Kala seuraa mukana kelluen vatsa ylhäällä minua kohti siihen, missä seison polviani myöten vedessä. Ennenkuin se ehtii luiskahtaa ohi, nostan sen siitä koukulla jalkaini juuresta ja kahlaan maihin. Siiman höllentyessä on perho irtautunut sen suupielestä. Sen lujemmassa se ei ollut. Joku potkaisu ja pyörähdys ja se olisi voinut päästä.

On vähän sääli ja surku voitettua veden urhoa siinä, missä se lepää litteällä kivellä kaulasuoni avattuna ja vielä sykkivä sydän pulputtaen tummaa verta. Se on kuollut, mutta sen sydän vielä elää, tuo väkevä elin, joka antoi sille voimaa kovimmankin kuohun voittamiseen, mutta uupui, ennenkuin katkesi minun jouhen hieno heittosiimani. Tekisi mieleni pitää sille peijaiset ja laulajaiset ja loihtijaiset ja sovittajaiset, niinkuin esi-isät pitivät mesikämmenelle, nimitellen sitä kaikenlaisilla kunnianimillä. Tekee miltei aavemaisen vaikutuksen, kun näen, kuinka suuri kala verensä vuotaessa menettää tummanruskean värinsä, joka vähitellen vaihtuu kellanruskeaksi.

Olen ottelustamme niin menehtynyt, että minun on pakko, ennenkuin lähden kantamaan saalistani kotiin, istua vainajan viereen levähtämään ja tyynnyttämään omankin sydämeni sykintää. Miksi minä sitten hänet huvikseni tapoin? En tapa heitä enää - ainakaan tänä syksynä.
Myllärin housut

- Nyt sitä lähdetään niskaan soutamaan ja otetaan se iso rouvalle viemisiksi!

- Eiköhän ole liika varhaista vielä?

- Saattaisi olla selkeällä säällä, mutta näin pilvisella on nyt ihan paras aika.

- Onhan siellä teidän niskassanne jo niin monta kertaa turhaan koetettu. Onko sieltä oikeastaan milloinkaan saatu?

- Voi toki!

Ja kun meidän mylläri Matti kerran pääsi kehumaan koskensa niskaa, jossa hän oli ikänsä soutanut onkiherrojaan, kuinka monta sataa lienee heitä soutanutkaan, niin se se sitten vasta oli kalain pesäpaikka. Siinä ne sen jänteessä, syvänteen reunassa, seisovat ne kaikista suurimmat lohet, joka n i i t ä tahtoo. Pienempiä saattaa pikkupoikain toverina sorkkia muualtakin, jonka tekee n i i t ä mieli.

- Onko sieltä oikeastaan koskaan saatu muuta kuin haukia?

- Vai haukia! - Jos pannaan ne vanhat vehkeet, joilla ennen kamreeri vainajan aikana otettiin ne suurimmat, niin kyllä nähdään.

- Mitä vehkeitä ne oli? kysyi toverini.

- Sanotaan sitten, kun ensin päätetään, lähdetäänkö!

Kyllä ne kaikki tiedettiin myllärin vanhat vehkeet... Meillä oli niistä tuon tuostakin väittelyä. Mylläri ei uskonut minun perhosiini enkä minä hänen ainoaan autuaaksi tekeväänsä, kuparilippaan.

Meitä oli kaksi kalamiestä, tukkukauppias ja minä, jotka parhaillaan istuimme pöydässä päivällisen jälkeen kahvia lopetellen. Minut jätti myllärin yllytys kylmäksi, sillä en mielelläni soudattanut itseäni, ja sitäpaitsi oli minulla toteutettavanani oma ohjelmani, perholla onginta suvannossa, jossa illalla näin lämpimän päivän jälkeen laskin suurtenkin nousevan hyönteisten syöntiin. Toverini sitä vastoin, joka oli ensikertalainen tällä koskella eikä juuri onkinut perhosella, ja mielellään soudatti itseään, missä se oli mahdollista, eikä vielä tällä retkellämme ollut onnistunut saamaan suurempaa, näytti heti joutuvan sen huumauksen valtaan, jonka kalamiehessä aina helposti synnyttää toisen järkähtämätön usko. Kalastus on arpapeliä, jossa vastaisinkin onni milloin tahansa saattaa kääntyä suotuisaksi. Vaikka olisit koko päivän turhaan piessyt koskea, voi tapahtua, että juuri kun olet pois lähdössä ja vielä viimeisen kerran ikäänkuin suotta aikojaan pudotat pyydyksesi veteen, silloin juuri hyökkää viisikiloinen melkein jalkaisi juuresta ja nielee koukun. Ei siis koskaan tiedä, ei siis koskaan voi olla varma. Valtti voi milloin tahansa joutua kouraasi. Tämä tuntemattoman kiihoitus on kaiken kalastuksen suurin viehätys. Kalamies saa tehdä mahdollisuuslaskujaan, ottaa lukuun kaikenlaisia suotuisia tekijöitä, päätellä kuusta, auringosta, tuulista, pilvistä ja ilmapuntarista, mutta yhtä usein kuin laskut pitävät paikkansa, yhtä usein ne pettävät. Siihen kokemukseen tulee varsinkin mullosenonkija, sillä ei ole toista sen oikullisempaa kalaa kuin mullonen. Olen tehnyt tilastoja säistä ja pyydyksistä liki vuosikymmenen kuluessa ja koettanut menetellä niistä muka saamieni periaatteiden mukaan. Päätelmät pitävät juuri niin kauan, kun kala suvaitsee sallia. Mutta yhtäkkiä ja yhtä usein tekevät ne kuperkeikan. Vanha tottunut kalastaja saattaa mennä koskelle kaikkein hienoimpine perhosineen eikä saada mitään. kun joku vasta-alkaja jollain vanhalla silkkikalalla tai salakan ruumiilla ottaa toisen toisensa perästä. Semmoista saattaa tapahtua...

Oli puhuttu näistä päivällistä syödessä.

Toverini näytti käyvän levottomaksi. Suuren kalan saamisen kiihko kiilsi jo hänen silmiensä pohjassa ja paloi hänen poskillaan, ja äänellä, joka koetti pysytellä välinpitämätönnä, mutta jossa jo kuului sydänalan sisäistä vavahtelua, hän kysyi:

- Luuletko sinä, että sinne kannattaa lähteä?

Vastasin, niinkuin sellaiseen kysymykseen aina pitää vastata:

- Eihän tiedä... sopiihan koettaa.

- Voihan olla, ettei maksa vaivaa.

Mutta minä näin, että hän jo oli päättänyt. Kiihkeinkin kalamies, ellei hän ole aivan vasta-alkaja, koettaa tekeytyä välinpitämättömäksi, hillitä intoaan, sitä enemmän kuta suurempi se on. Tyynin, mutta luonnottoman tyynin ja hitain askelin hän astui ulos rappusille. Siellä oli mylläri jo vastassa, valmiina käymään uuteen hyökkäykseen. Selitykseksi hänen harrastuksestaan suuren lohen saamiseksi on mainittava, että hän oli intohimoinen kalamies itsekin, että hän souti tuntipalkalla ja että oli vanha tapa maksaa hänelle markka jokaisesta suuresta, joka hänen soutamallaan onnistuttiin saamaan. Oli joku enkelsmanni maksanut viisikin markkaa.

- Jassoo, mylläri luulee, että nyt niskassa puree, kuulin toverini sanovan. Hänen äänestään kuulin heti, että hän oli antautunut.

- Minä luulen... jos vain olisi se oikea pyydys... katsotaanpas vähän näitä teidän kamsujanne!

Toverini uistinlaatikko oli porstuan penkillä ja minä kuulin, kuinka äijät alkoivat sitä rapistella.

- No, ka, tässähän tämä on... tätä tämmöistä se aina ennen otti... jos ei tätä ota, niin ei sitten ota mitään tällä tämmöisellä lipalla ne kamreerinkin aikana otettiin ne suurimmat... tämä kun pannaan.

- Mylläri panee sitten... Minkä perukkeen mylläri luulisi olevan parhaan tällä ilmalla?

- Tämän paasin minä panisin.

- Eikö se ole liian paksu?

- Paksu se pitää ollakin, kun lähtee isoa ottamaan..

- Jos panisi sentään samalla myöskin perhoja, kuulin toverini taas arvelevan.

- Saahan niitä panna... pannaan vain... Mahtuuhan tähän perhojakin. Minkälaisia teillä on perhosia?

Siellä alettiin nyt pengoskella tirehtöörin perhosvarastoa. Kuului täntapaista mielipiteiden vaihtoa: - "Luuleeko mylläri, että tämmöistä ottaisi?" - "Se on liian korea, tässä koskessa ei ota koreita... kun olisi ruskeita tai harmaita, tai mustia... siinähän olisi sen värinen, mutta se on liian pieni. No, tässä on ihan parhaan kokoisia... otetaan tämä ja tuo musta... siihen jos tarttuu, niin pysyy kanssa... saahan niitä tarjota perhosiakin... vaikka kyllä se tämä lippaviehe on varmin... lippaa se ottaa, jos ottaakseen... vaan solmitaan vain perhojakin. Kurotaan heitä siihen useampiakin siltä varalta, ettei yhtä ottaisi.

Siellä kähnittiin ja laitettiin kahteen pekkaan, liotettiin suussa perhosperukkeita, soiteltiin rullaa, jolla oli ääni kuin kahvimyllyllä, hujauteltiin vapaa ja oltiin kai viimein valmiit, koska mylläri kuului sanovan:

- Nyt lähdetään... onkos tupakat ja tulitikut mukana?

Minua huvitti nähdä, millainen pyydys siellä nyt oli saatu pystyyn sen suuren lohen pään menoksi, joka oli otettava niskasta viemisiksi rouvalle. Kalakaverini seisoi siinä valmiina taistelutamineissaan - keski-ikäinen herrasmies, lihava, tanakka, punaposkinen, paksuniskainen, ruskeaviiksinen, pulleasilmäinen, puettuna parhaaseen, mitä Englannin urheilukaupoista on saatavana: monitaskuiseen takkiin, polvihousuihin, ulsterisääryksiin ja ruskeihin nyörikenkim, kädessä huikea parin sadan markan splitbambuvapa ja siinä rulla lujinta tekoa - katetun autopiilinsä edessä, jolla oli tultu Helsingistä Kajaanin taa - kalaa vaille valmiina valokuvattavaksi ja jäljennettäväksi. Kun vain pääasia, pyydys, olisi ollut yhtä ensiluokkaista. Mutta peruke oli kaikkein paksuinta gimppiä, "paasia", joksi sitä mylläri kutsui, pitkä ja monella leikarilla varustettu. Leikarien renkaihin oli umpisolmuihin solmittu kolme perhosta, isointa lajia: musta Zulu ylimmäksi, keskelle punainen Soldier palmer, ja sitten ruskea Brown palmer. Alinna roikkui uistin, suuri kuin soppalusikka, toiselta puolelta hopeoitu, toiselta kuparinvärinen, siihen kiinnitetyt kolmikoukut kuin pikkuankkurit. Se oli hirvittävä murha-ase, kuin rautaharava. Minusta se oli mahdoton, pikemmin pelätti kuin pyydys. Mutta asianomaiset itse näyttivät olevan tekeleeseen varsin tyytyväisiä ja lähtivät pyylevinä tallustelemaan koskelle.

Myllytupa oli ylhäällä ahteella ja sen rappusilta oli vapaa näköala yli koko kosken, niskasta alasuvantoon. Siitä näkyi leveä niska, sen supistuessa syntyi kireä, paikotellen korkeihinkin kuohuihin puhkeava yläkoski ja sitten tuli suvanto, jonka alta lähti aika jyrkkä alakoski vieden myllynrännin ohi ja maantiesillan alitse alimmaiseen suvantoon ja siitä järveen. Kun oli vettä hyvin, niinkuin nyt, oli koski vaaraton laskea. Usein tapahtuikin, että se laskettiin kalan kanssa ylhäältä alas asti.

Tukkukauppias ja mylläri katosivat jyrkän ahteen alle, ilmestyäkseen jonkun ajan kuluttua niskassa olevaan venhevalkamaan. Valkamassa oli laituri, jonka päässä myllärin piika parhaallaan näkyi viruttavan pyykkiä. Mylläri sanoo hänelle jotain, hän jättää totkunsa siihen ja tulee myllärin apuna työntämään venhettä vesille... Sitten he nousevat laiturilta venheeseen ja lähtevät soutamaan.

Vaikkei minulla ollutkaan suurta luottamusta myllärin lippaan ja hänen perhosnuottaansa, enkä siis osannut toivoa saavani olla mukana taistelussa kalan kanssa, lähdin kuitenkin hiljalleen astelemaan niskaan.

Mylläri oli suorittanut ohjelmansa ensi osan: laskeutunut, rannalta toiselle soutaen, niin, että oli joutunut tyynemmältä vedeltä jänteeseen, siihen, missä varsinainen koski alkoi. Siinä hän tapansa mukaan souti useampia kertoja edestakaisin, komentaen: - "Vapa toiselle puolelle... Nyt saa antaa enemmän siimaa... Kerikää vähän, siinä on matalaa! j.n.e. - vapaherran tehdessä työtä käskettyä.

Jänne oli se paikka, mistä otti, jos otti. Nyt ei kuitenkaan ottanut.

- Ei pure, sanoin, kun venhe oli minun kohdallani, lähellä rantaa.

- Soutakaa maihin, sanoi tukkukauppias ja alkoi keriä siimaa rullalle.

- Ei pidä vielä keriä... käydään vielä yksi reissu, kehoitteli mylläri.

- Käydään sitten, jos teitä huvittaa.

Jättäen vavan irralleen venheeseen oli toverini ryhtynyt sytyttämään uutta sikaria, myllärin kiskoessa venhettä ylemmä vastavirtaan. He olivat noin puolitiessä rannan ja pyykkisillan välissä, kun piika huusi:

- Hoi, mylläri, hoi, kuulkaa! ottakaa ylös! Voi sentään!

- Mitä se huutaa? sanoi mylläri.

En minäkään kuullut, mitä se huusi, sillä samassa kirkaisi rulla ja vavan kärki tuikkasi veteen.

- Ahah! huusi mylläri.

- Soutakaa! Soutakaa! komensi tukkukauppias.

- Vapa pystyyn! huusin minä.

Jos se ei ollut pohjassa kiinni, niin oli siinä vavan kaaresta päättäen iso kala. Se ei ollut pohjassa. Siimaa veti alaspäin ja silloin siinä täytyi olla kala, niin uskomattomalta kuin se tuntuikin, koska he juuri äsken olivat samaa vettä sotkeneet. Siima kulki kuin heiluri, ensin oikeaan, sitten vasempaan, ja asettui sitten kosken suuntaan, samalla painautuen painautumistaan alaspäin.

- Se pyrkii alas, mennään maihin, kuulin toverini ehdottavan.

- Ei mennä vielä, odotetaan, ehkä se rupeaa nousemaan.

- Se painaa niin pirusti... kyllä se menee alas.

- Jos menee, niin menköön, päästäänhän me perässä.

Mylläri oli puoltanut venheensä lähemmä rantaa, jossa virta oli heikompi. Suodakseni soutajalle tilaisuutta levähtämään astuin kivelle, josta ulotuin tarttumaan venheen kokkaan. Tässä oli kaikesta päättäen tulossa pitkällinen ottelu. Kala oli yhtäkkiä lakannut laskeutumasta ja siima seisoi nyt viistossa venheestä, mutta se oli kuitenkin jo siksi alhaalla, että se tuskin enää tulisi nousemaan ainakaan niin ylös, että sen saisimme niskasta. Ja kun suuri kala kerran lähtee alas, niin se tavallisesti pakottaa laskemaan mukanaan koko kosken, tai ainakin suvantoon saakka. Sen tapahtuman varalta, että se laskeutuessaan rantautuisi, sovittiin, että minä otan haavin ja koetan saada kalan maihin, jos siihen ilmaantuu tilaisuutta.

- Siihenkö lippaan se otti?

- Siihen! kehahti mylläri, pää ylpeästi pyörähtäen.

- Vaan jos se on perhossa?

- Ei ole perhossa.

Annoin hänen jäädä siihen uskoonsa, vaikka minusta ainakin ylimmän perhon ja osan heittosiimaa olisi pitänyt olla näkyvissä, jos kala oli lipassa kiinni. Siima seisoi yhä samassa paikassa. Vapa kyllä huojahteli, mutta kun minulla oli hiukan vanhaa kokemusta siitä, että pohjahakokin voi käydä lohesta, uskalsin esittää arvelun, että joku monista perhosista mahdollisesti oli tarttunut pohjaan ja kala silloin reväissyt itsensä irti, sen tuntumatta vavassa. Mutta jo pelkkä sellainen olettaminenkin näytti harmittavan toveriani.

- Se on seikka, josta pian päästään selvyyteen, sanoi hän ja kiristi siimaa.

Olin ollut sittenkin väärässä. Siima irtautui, mutta vapa ei oiennut. Kyllä siinä oli kala ja iso olikin, veden viristä päättäen. Kala teki heti taas kaaren virran suuntaan ja rulla rupesi soimaan riivatusti.

- Näittekö sen pyrstön, leveän kuin melan kären! - Herra päästää irti venheen! huusi mylläri ja tarttui taas airoihinsa.

Kala oli jo jänteen alapuolella ja kiinnitti siimaa niin rajusti, että venheen ei auttanut muuta kuin seurata mukana. Se joutui pian näkyvistäni mutkan taa ja haavi kädessä minä riensin jälkeen. Kun hetken päästä pääsin ulos lepikosta, näin, että kalastajat olivat jo suvannossa ja että kala oli yhä kiinni.

Teoriani hienojen pyydysten välttämättömyydestä oli siis mennyt myttyyn. Ja niskassa siis sittenkin otti! Siiltä huolimatta iloitsin kuitenkin toverini puolesta vilpittömästi siitä, että hän nyt vihdoinkin oli saamassa suuren ja parhaallaan sai tuntea kaikkea sitä jännitystä, minkä ottelu ison kalan kanssa tarjoo. Ellei jotain aivan erikoista tule väliin, on kala hänen, sillä eivät ainakaan vehkeet petä - hänen paasillaan vetäisi maihin vaikka hylkeen.

Kala näytti rauhoittuneen suvantoon. Se oli kaikesta päättäen siivo kala, joka ei hyppinyt eikä temponut eikä riidellyt itselleen siimaakaan suuremmalla voimalla, vaan uiskenteli koko ajan pääuomassa, seuraten, niinkuin minusta näytti, syvintä vettä. Yksi vaarallinen taktiikka sillä kuitenkin oli. Tyyneydestään huolimatta se itsepintaisesti, tuuma tuumalta pyrki alas. Jos se jossain akanvirrassa nousi, niin se siitä päästyään taas laski. Tuollainen järjestelmällisesti alaspäin kaivautuva kala on usein kaikista vaarallisin, sillä säästäen voimiaan viimeiseen nykäykseen se saattaa yhtäkkiä heittäytyä menemään omaa painoaan kuin halko, pysähtymättä ennen kuin vasta tyynessä vedessä.

Istahdin rannalle seuraamaan taistelun kehittymistä. Tilanteen totisuus oli saanut toverini kokonaan valtaansa ja painanut häneen leimansa. Sillä miehellä oli suuret asiat, hänellä oli sahoja, tehtaita, satoja työmiehiä - nyt oli sota, kaikki maailmassa oli mullin mallin, kuka ties mitkä vaarat uhkasivat hänen monia liikkeitään - mutta aivan varmaan ei hänella, enemmän kuin minullakaan eilen samanlaisessa tilanteessa, ollut ajatustakaan muusta kuin siitä, miten hän oli suoriutuva ottelustaan lohen kanssa. Hän istui alahankain tuhdolla, selin soutajaan, päin kalaan, liikkumatonna, niinkuin olisi istunut lohenottajan kuvapatsasta muovailevan kuvanveistäjän mallina: toinen jalka venheen kaaresta ponnistaen, toinen koukussa tuhdon alla, vavan tyvi nojaten reittä vasten sen ja vatsan pullean painanteessa; toinen käsi puristaen vapaa rullan yläpuolelta, toinen rullan kammissa kiinni, milloin vähän päästäen, milloin vähän kiristäen, rullan päristimen ilmaistessa toisen kerran pidätettyä kiihkoa, toisen kerran hillittyä varuillaan oloa: - "Elä luule... tule... tule! - Mene, mene... kyllä minä... et minua petä..." Suupielessä oli hänellä yhä vielä sytyttämättä sikari, joka oli jäänyt siihen niskassa, lähdön kiireessä. Otsa oli rypyssä, katse synkkä ja syvä. Leikki oli kaukana...

Mylläri oli yhtä totinen kuin hänen herransa. Hänellä, pienellä kääkkyrällä, olikin muuten täysi työ soutaessaan raskasta miestä, kun veden kulku suvannossa kävi sitä voimakkaammaksi kuta lähemmä jännettä kala pakotti laskeutumaan.

- Ottakaa väkisin, ennenkuin se menee alas! huusin minä heidän lähetessään minun puolelleni. Olisi näet mielestäni ollut viisainta ennemmin uskaltaa lopullinen kiristys kuin lähteä kalan jälessä koskeen, jossa monet vaarat uhkasivat.

- Ei pidä ottaa väkisin! iski mylläri kiihkeästi, ja äsähti sitten minulle:

- Ettehän te itsekään ota väkisin, miksi sitten siihen neuvotte?

- Jos uuvutte?

- Enkä uuvu.

- Jos se taas menee alas.

- Jos menee, niin antaa mennä.

Venhe kävi toisella rannalla ja palasi taas minun puolelleni.

- On se sentään kumma kala.

- Mitenkä niin kumma kala?... heittäkää se haavi tänne!... mitenkä niin kumma kala?

- Se kun seuraa venheen mukana, niinkuin olisi puu, mutta ei koskaan nouse...

- Niskassa te sanoitte, että se oli pohjassa, ja nyt te luulette, että se on puu... ei pidä puhua pötyä... on niitä siksi monta soudettu... Ja hän käänsi kiivaasti venheensä taas toista rantaa kohti.

Mylläri alkoi nähtävästi hermostua, eikä se ollutkaan ihme, sillä vanhana kalamiehenä hän kyllä jo käsitti, että hänen pian oli laskettava koski, ja silloin oli olemassa kymmenen mahdollisuutta yhtä vastaan, että kala pääsee karkuun. Toverini ei ollut koko aikana suvannossa ollessaan hiiskunut sanaakaan. Karvan rävähtämättä hän hoiti kampiaan, koettaen kyllä jarruttaa, mutta samalla hellittäen hellittämistään, johon hänellä soutajansa varoituksista huolimatta oli pakko, sillä vapa oli pahasti luokilla ja kala yhä suuremmalla voimalla menossa alas. Hetki vain ja heidän oli seurattava mukana.

Olisin kovin kernaasti suonut toverilleni hänen kalansa, jonka saaminen olisi korvannut kaikki matkan vaivat tänne pohjan perille, eikä olisi loppunut puheen aine Helsingin Kämpissä talvi-iltaisessa tarinapöydässä. Jota vastoin, jos kala pääsee...

- Voi kova onni, mikä vahinko piti tulla! kuulin yhtäkkiä takaani. Sieltä tuli se myllärin piika pyykkivasu olallaan korennossa. Hän oli vähän semmoinen hölö hömsyttäjä, mutta riski ja topakka toimissaan.

- Voi kovan onnen kolaus, kun piti mennä myllärin kirkkohousut koskeen! Ettekö te ole nähneet niitä? En minä ymmärrä, mitenkä ne pääsivät siitä luiskahtamaan liukkaalta laudalta... eikö noita liene kalamiehet itse pudottaneet siinä venheeseen kompuroidessaan, mutta minun syyksi se pannaan.

- On ne saattaneet Kaisalta itseltäänkin pudota, niinkuin viime kesänä oma hameenne.

- Se toki löytyi myllyrännin häkistä... ovat voineet housutkin mennä sinne... minäpä juoksen katsomaan... kyllä kai se tuo vasu tuossa sen aikaa säilyy... kyllä se ne minulla maksattaa, mutta milläpä minä ne maksan... Voi kova onni sentään, kun sen olisi pitänyt saada ne huomiseksi jalkaansa... olisin minä ennättänyt saada ne saunan orrella yön aikana kuiviksi... No, nyt ne meni koskeen!

Todellakin - suvanto oli tyhjä ja venheen kokka keikkui kuohuissa. Vapa huiskahti vielä kerran rantalepikon latvojen yli ja sitten katosi sekin.

Riensin juoksujalassa kosken rantaa alas, niin pian kuin pääsin kivikolta, ja sitten ylös ahdetta pihaan, josta kautta oli suorin tie Alasuvantoon. Tahdoin olla mukana vielä viimeisessä ottelussa, siellä, missä taistelu oli oleva kuumin.

Pihaan tultuani näin kuitenkin heti, että minulla ei enää ollut asiaa edemmä. Kala oli päässyt. Mylläri veti parhaallaan venhettä maihin ja tukkukauppias tuli jo pihaan. Jos kala olisi ollut venheessä, olisi myllärin liikkeissä ollut toinen ryhti. Hän seisoi hetken ja pyyhki otsaansa. Sitten hän kumartui ja kokosi kompeensa, alkaen uupunein askelin ja haluttomin elein laahustaa jälestä.

Kun omasta kokemuksestani tiesin, että kalamies suuren kalan menetettyään mieluimmin on jonkun aikaa yksin, katsoin, että läsnäoloni oli tarpeeton. Osanottoni onnettomuuteen olisi vain lisännyt kiveä kuorman päälle. Jonnekin poistuakseni menin myllyyn. Kaisa tuli juuri rännin niskasta, jossa oli turhaan seipäällä haronut myllärin housuja.

- Kyllä teidät nyt paha perii, kun niiltä vielä pääsi kala.

- Voi kova onni sentään! Nyt se kerrassa pieksää minut!

- Kävisitte vielä katselemassa suvannon rantoja... jos ne olisivat jonnekin sinne ajautuneet. Juoskaa joutuin tähystämään.

- No, minä juoksen!

Käyskentelin minkä missäkin, pistäysin puodissa ostamassa tupakkaa ja karamelleja ja virkailin siellä täällä. Kun palasin pihaan, juosta huohotti Kaisa minua vastaan portille.

- Sielläpähän ne oli... Yläpihan Eetun lohiverkossa alakarilla! Ei puhuta mitään kellekään koko asiasta! Minä vein ne saunaan kuivamaan. Voi hyvä onni sentään! Huomenna se saa ne jalkaansa. Kyllä minun on nyt hyvä olla!

Myllärillä sitä vastoin ei näkynyt olevan hyvä olla. Hän makasi tuvan sängyssä selällään, tylsästi kattoon tuijottaen, päätään kääntämättä, mistään välittämättä. Olisi tehnyt mieleni tietää, kuinka kala oikein oli päässyt, mutta ajattelin, että oli hienotunteisempaa puhua ilmasta.

- Näyttää siltä, kuin rupeisi yöksi satamaan.

- Ruvetkoon! ärähti ukko.

Koska oli s e ääni kellossa, niin ei tarvinnut minunkaan hemmoitella, ja kysyin siis säälimättä.

- Mitenkä se oikein pääsi?

- En tiedä. Kun tultiin suvantoon, oli poissa.

- Veikö se vehkeet mennessään?

- Kaikki oli tallella, yhtä ylintä perhoa vaille. Voi kova onni sentään... semmoisen soutamisen jälkeen semmoinen kala - vähintäin kymmenkiloinen... pthyi kuitenkin!

- Jäi teiltä nyt tapporaha saamatta.

- Vähät minä siitä, vaikka eihän minun syyni ollut, koska kerran tarttui ja alas asti toin, mutta kun herran mieli meni niin pahaksi että näkyy lähtöään laittavan.

Olivatko asiat niin hullusti?

Menin kamariin. Toverillani oli siellä jo kampsunsa koossa.

Aikooko hän todella lähteä?

Hänen täytyy. Asiat vaativat. Olisi oikeastaan pitänyt lähteä jo eilen.

- Yön selkäänkö?

- Yöllä on rauhallisempi ajaa.

- Jahah, jahah, minä kai vielä jään.

- Jää sinä vain.

- Oli se nyt harmin paikka.

- Noo, mitäs siitä, sanoi hän pakotetun tyynesti. Sama se, kunhan sai otella. Sehän on pääasia.

Kalamies sanoo aina niin, mutta kalamies a i n a valehtelee sekä itselleen että muille, uskotellessaan, että on muka samantekevä, saako vai ei, että on muka pääasia, että saa "otella" - ja kuta suurempi kala on ja kuta kauemmin se on ollut kiinni, sitä vaikeampi on sen menettäminen... en sanoisi, jos en itsestäni tietäisi. Sillä kalan menettäminen on persoonallinen tappio. Se on nöyryytys, häpeä, taitamattomuuden todistus niinkuin harhalaukaus, jota tavallisesti ei voi antaa itselleen anteeksi. Kun kala pääsee, silloin on - ainakin minulla - selkäpiissä sama tunne, kuin näyttää olevan kissalla, joka tiepuolessa kauan vaanittuaan vihdoin tekee hypyn, mutta hyppää harhaan ja selkä köyryssä ja häntä nolona luikkii häveten piiloon.

Hetken kuluttua puhalsi auto pihasta, painaakseen yötä päivää yli soiden ja nevojen, poikki vaarain, ohi kylien ja kirkkojen ja läpi kaupunkien etelää kohti, ryypäten vain siellä täälla kiireen kautta bensiiniä janoonsa.

Seuraava päivä oli sunnuntai. Istuin pihanurmikolla päivänpaisteessa ottamassa aurinkokylpyä. Edessäni loikoi mylläri vatsallaan. Hänellä oli yllään vain paita ja housut. Housut, ruskeat, puolivillaiset, puhtaat ja vasta silitetyt, olivat nähtävästi ne, jotka eilen olivat olleet koskessa. Tuijotin niihin, kun ei ollut muutakaan tuijottamista. Siinä paikassa, joka on hiukan alapuolella housunkaulusremmin, näin jotain mustaa ja punaista. Pääsin vähitellen varmuuteen siitä, että se oli Zulu s.o. musta mullosperho, jossa on hiukan punaista mustien villojen alla, lähempänä kärkeä. Se on saanut nimensä samannimisestä neekeristä, hanen villavasta tukastaan ja punaisista huulistaan.

- Mistä mylläri on saanut tämän perhosen takapäähänsä?

- Mitä? Minkä perhosen?

- Olkaahan siinä, että saan irti.

Nyhtäisen irti koukun ja mylläri pääsee istumaan.

- Näyttäkääpäs...

- Eikös teillä ollut juuri tämmöinen... juuri tämä perho ylinnä heittosiimassanne?

- Tämmöinenkö... tämäkö?... mutta mitenkä se olisi joutunut minun housuihini?

Minä olin ollut siitä heti selvillä, ja pian oli siitä selvillä myllärikin, kuultuaan, kuinka ja milloin hänen housunsa eilen olivat joutuneet koskeen, vähää ennen kuin otti se suuri lohi niskassa, ja kuinka ja mistä ne olivat löytyneet vähän sen jälkeen, kun pääsi se suuri lohi alasuvannossa.

- Ettäkö tuota...? - Eihän...! Kala se oli...

Mylläri vetosi takaraivonsa tuuheaan tukkaan, mutta takku ei antanut tukea millekään muulle selitykselle kuin sille, että hän kaksi tuntia oli suurena lohena soutanut omia housujaan.

- Voi sen täytehisen täyteinen!

- Mylläri kehuu aina lippojaan, ja halveksii minun perhosiani, mutta perhoonpas se sittenkin otti eikä lippaan... eivät edes omat housunne huolineet lippaa.

- Voi täyteisen täyteinen...! Mutta ilmankos se ei kertaakaan hypännyt eikä pyrkinyt vastavirtaankaan.

Tahdoin vajuuttaa vähän kiviä kuormasta ja kerroin, miten minä kerran olin seisonut erään toisen kosken rannalla kolme tuntia ottamassa lohta, ja sitten osoittautui olevansa pohjahako, ja kuinka toisen kerran eräs tuttavani oli pilkkosen pimeänä sateisena yönä istunut ja soudattanut itseään kuinka kauan lieneekään tavattomassa jännityksessä, joka laukesi vasta sitten, kun soutaja huomasi, että herran perho olikin kiinni hänen karvareuhkassaan.

- Millä hatussa, millä housuissa...sattuuhan semmoisia.

En tiedä, missä myllärin ajatukset askartelivat ja mitä hän mietti raapiessaan karvaista rintaansa. Hetken päästä hän sanoi:

- Kuulkaahan, tästä ei saa hiiskua sanaakaan tukkukauppiaalle.

Se oli minusta hienosti ajateltu ja hienosti tunnettu. Ja minä lupasin täyttää hänen pyyntönsä enkä olekaan vielä tähän päivään mennessä hiiskunut hänelle asiasta halaistua sanaa.
"Hihhei, sen tuuli vei!"

Olin pannut kokoon pyydykseni, perhot, uistimet ja muut vehkeet, poistuakseni koskeltani. Kalastuskausi oli jo kulunut niin pitkälle, että kutu oli alkanut, eivätkä suuret lohet enää ottaneet. Eivätkä ottaneet pienetkään, ei ainakaan perhoa minkään väristä. Niillä oli nähtävästi paremmat herkut tiedossa; ne odottivat jokavuotista mätijuhlaa, joka pian oli alkava, ehkä oli jo alkanutkin. Kun mäti isolta valuu ja joutuu virran vietäväksi, silloin jonottavat siinä pienet suu auki hännän alla. Kala koskessa on kärsivällinen jonottaja. Se voi seisoa koko kesän saman kiven kupeessa yönsä päivänsä odottamassa.

En ollut saanut eväskaloja ja oli vähän noloa lähteä kotiin ilman vereksiä viemisiä, sitä enemmän kuin pikku purossa saunan ja pihan välillä kihisi mitan täyttäviä mullosia kuinka paljon tahansa. Ne söivät siinä jotakin, mutta eivät ottaneet mitään ongellista. Vähäväliä tuikkasi niitä kivien takaa ja lumpeiden alta keskipuroon, jossa ne lipattelivat hetken pinnalla ja luikkivat sitten pyrstö vettä pärskyttäen takaisin kätköihinsä. Välistä nousi niitä siihen puolikymmentä rinnan.

Seisoin aittarakennuksen päässä ja katselin vesi suussa makupaloja, joita turhaan olin koettanut houkutella, ja viimein vienyt vapanikin pois ja pannut sen kokoon koteloonsa. Kun vähän liikautin kättäni, katosivat ne, kun taas pysyin hiljaa, tulivat ne takaisin.

Pikku mullonen on luomakunnan kaikkein kauneimpia ja herkullisimpia olioita. Ei luulisi, että sellainen rotueläin on voinut kotiutua täällä poloisissa pohjan vesissä; sen oikea paikka näyttäisi olevan alppien eteläisiä rinteitä hyppelevien kirkasvetisten purojen sinihopeakuohuissa. Sen täplissä on kypsyneen oranssin keltaa ja omenan punaa, se on kiiloitettu ja vernissattu tummalla ruokaöljyllä, se on aina virkeä, intohimoinen, nopealiikkeinen, mutta pohjoismaista siinä on sen sitkeys ja kestävyys. Niin korea kuin se onkin, on se ylhäältä katsoen melkein näkymätön, ruskean selän sulautuessa yhteen kosken tumman pohjan kanssa. Vaikka se seisoo liikkumatonna virtaa vastaan, sen joka hermo elää ja joka evä pelaa. Kun sitä pitää kädessään, tekisi mieli syödä se tuoreeltaan keittämättä ja paistamatta. Se ei näytä niin julmalta kuin ahven, mutta peto se on, valmis syömään oman sukunsakin, aina vaanimassa, mitä saisi pohjattoman nälkänsä sammutteeksi, aina tähystämässä, mitä vesi toisi mukanaan. Se syöksee esiin piilostaan, tarkastaa, tuppaa nokallaan, avaa kitansa ja nielee, tai sulkee suunsa ja hylkää, tehden hännällään ylenkatseellisen, ylpeän tempun, joka usein käy lankeemuksen edellä, sillä tuon tuostakin sattuu, että häntä iskee koukkuun ja pahankurinen saa perä edellä pärskytellä maihin. Sääli pienokaista, mutta kuka käski marjan olla niin makean. Sen liha sulaa suussa kuin rasva, se on voita voissa paistamatonnakin saati sitten paistettuna, niinkuin saattoi tuon tuostakin tapahtua ennen vanhaan, kun vielä oli paratiisi maan päällä ja vuoti hunaja ja rieska.

Meitä oli siinä kaksi vanhaa herkkusuuta kalamiestä kieltämme lipomassa, minä ja kiss... ei, sanon: kissa ja minä, koskenvartijan Kokon kekki, joille molemmille olisi kelvannut kala, vaikkemme olisikaan kernaasti kastaneet kynsiämme. Miisu oli vanha kalakaveri. Aina kun se näki minun lähtevän koskelle, seuraili se minua, kauniilla ilmalla vähän matkaa jälempänä, istahtaen kivelle tai kannon päähän pitämään seuraa. Kun kala oli tarttunut ja pyrähteli ilmaan siiman päässä ja vapa tutisi, liikahti hännän pää ymmärtävästi. Sitten se lähenteli saaliinjakoon ja sai osansa. Mutta kun joskus riisuin housuni ja kahlasin koskeen, häpesi toveri tuommoista ja hiipi huomaamatta pois. Joskus tapasin hänet yksin, koskella vaanimassa vedenrajassa, vaikken tavannutkaan teosta. Mutta siitä näppäryydestä päättäen, millä hän... vaan elkäämme nostako esirippua, ennenkuin kaikki on valmiina näyttämöllä.

Meitä oli siis kaksi, niinkuin sanoin, seuraamassa mullosten karkeloa pikkupurossa, minä aitan suojassa, kekki vähän alempana maantiesillalla, jonka alitse puro vilisi suureen koskeen. Punoimme luultavasti molemmat yhtä intohimoisesti päätämme, miten saisimme ne sieltä kuiville. Minun keinoni olivat lopussa, kissa piti toistaiseksi omansa omana salaisuutenaan. Lähdin viimein pois, mutta kissa jäi sillalle kyyristyneenä kaiteen alle.

Keksaisin silloin kalansiivuupöydän alla mätikaistaleen, joka oli jäänyt siihen viimeistä lohta siivottaessa. Entäpä ne ottaisivat tuota, ajattelin ja nakkasin mätijyväsen puroon. Polskis! ja punainen marja oli kadonnut. Siroitin niitä useampia ja jokainen katosi parempiin suihin. Näin jyvästen valuvan veden mukana, näin ja kuulin polskahduksen, mutta en nähnyt ottajaa, joskus ainoastaan aukenevan ja sulkeutuvan vaalean kidan - niin yhdenvärinen oli ruskea selkä ja ruskea pohja. Keräsin kouran mätiä täyteen. Menin lähemmä, hiipien kyyrylläni aitan nurkan suojaan. Kuta enemmän heittelin mätiä, sitä enemmän ilmaantui sen pikku syöjättäriä, niitä oli siinä jo kymmenkunta, nousten alempaakin mätijyväsiä vastuuseen, nähtävästi luullen, että kutukestit jo olivat alkaneet, ja rientäen kuokkimaan häitä. Suoristime äkkiä ja hujautin kädelläni. Kuin säkenet ne sinkosivat pakoon, kätköön. Kissa on laskeutunut sillalta ja painautunut pajupensaan juureen. Kyyristyn taas, olen vähän aikaa hiljaa, sitten taas heitän. Siinä ne ovat taas, tuuppien toisiaan, koettaen kilvan temmata toistensa suusta suurempia mätipalloja. Heitän oikein suuren mätimöhkäleen, joka painuu pohjaan ja vaipuu vesiheinien sisään. Siitäkin ne sen vainuavat, toinen hyökkää toiselta rannalta, seisovat puolipystyssä tonkien sitä esiin kuin porsaat, saavat kumpikin sen suuhunsa, retuuttavat sitä pois, se pääsee kiistatessa molemmilta ja joutuu kolmannen suuhun, joka kulettaa sen piiloonsa pajukkoon, minkä alla kissa istuu. Se on nähnyt kaiken, sen karva värähtää ja se tekee toisella etukäpälällään vaistomaisen liikkeen vettä kohti niinkuin hiirtä korvalle lyödessään.

Saat sinä siinä mallailla, mutta maltahan, jahka minäkin mallaan... Nyt tiedän, mitä ne ottaa, ja vapa ulos kotelosta, rullat ja siimat ja koukut esiin, ja kohta on minulla pienessä kolmikoukussa mätipallo, viimeinen, mikä on vielä jälellä siivuupöydän alla. Asetan sen huolellisesti koukkuun, käärinpä vielä varmemmaksi vakuudeksi rihmallakin, ettei irtautuisi heittäessä ja että kestäisi useammankin kalan suussa. Nyt minulla on kotituomiset tiedossa. Minä nokin heidät sieltä jokaisen, jahka joudun.

Ne ovat nyt jo niin kesyttyneet, etteivät enää pelkää mi nua eivätkä vapaakaan, vaikka menen suorana aitan perään. Tuskin olen pudottanut siiman veteen, kun joukosta suurin toisten ohi ampuen käy kiinni syöttiin ja nielaisee sen kurkkuunsa. Pala on liika suuri ja luiskahtaa pois siiman tiuketessa. Suupielestä valahtaa irtautuneita mätijyväsiä, jotka takana odottavat heti korjaavat. Äskeinen mullonen tekee uuden hyökkäyksen, ja nyt se on kiinni ja kimpoo vavan kären vipuamana rantaa kohti. Vaan ennenkuin sen ilmakaari on päättänyt kulkunsa heinikkoon, leimahtaa sen ollessa korkeimmillaan valkea viiru pajupensaan juuresta vastaan, kissa on ylhäällä ilmassa ja ottaa kaksin kourin lennosta kopin, niin että lätkähtää. Huudan ja manaan, mutta samassa se on sillä jo suussa ja se karkaa pois saaliineen aittarakennuksen ympäri. Minulla on hätä kaksinkertainen, yksi tämä: se saa koukun kurkkuunsa, ja toinen tämä: se menee sitten sen kanssa aitan alle kivijalkaan, ja kisko se sitten sieltä väkisin ulos. Minulla on kala ja kissa ongessa ja pian minä saan siihen vielä tytön. Ovat kuulleet kirkunani. Kokon tyttö juoksee kissaa vastaan, kissa väistää, tyttö perässä, ja nyt on minulla kolmas hätä, että tyttö sotkee jalkansa siimaan ja katkaisee kalliin vapani. Silloin pääsee koukku kalan suusta ja kissa loikkii saaliineen niittyä myöten metsään.

Jäivät saamatta minulta tuomiskalat, sillä kyytihevonen ajoi samassa portin eteen ja oli lähdettävä laivalle.
"Kalasta...njet!" Onhan tätä nykyä tässä suloisessa Suomen maassa, sekä maalla

että kaupungeissa ja varsinkin pääkaupungissa, Turusta Torniota myöten, tullut tavaksi, sanoisinko uudeksi kansalliseksi tavaksi ja hyveeksi, että Suomen mies hakee Suomen miestä vastaan apua Venäjän mieheltä. Sekä suurissa että pienissä riidoissaan. Meidän korkeimman oikeutemme jakaja on noudettu lähimmästä kasarmista. Se nyt on sitä aikaansa. Ilmiö on sangen mielenkiintoinen Suomen vapauden aikaisen kansansielun tutkijalle, yhtä mielenkiintoinen kuin aikoinaan ilmiantotauti.

Ilmiö ei kuitenkaan ole ihan eilispäiväinen. Se alkoi oireilla heti, kun siihen ilmaantui tilaisuutta siellä, mihin venäläistä väkeä oli sota-aikana sijoitettu. Kun minulla eräästä sen hengen ensi ilmauksesta on pieni persoonallinen kokemus, en malta olla siitä kertomatta.

Olen toista kymmentä vuotta joka kesä kalastellut Huopanan koskella Keski-Suomessa. Se on jotenkin hankalain rautatie- ja laivamatkain takana, pari vuorokautta Helsingistä. Kun sota syttyi, ajattelin, että ainakin sinne pääsen sen jaloista kuin piilopirtilleni, jos se yllättäisi minut merellisellä kalamajallani Hankoniemen kainalossa. "Sota" saavutti minut kuitenkin siellä, missä sitä kaikkein vähimmin olisin osannut odottaa.

Jo kevättalvella alkoi kuulua huhuja, että Huopanankoski tulee varustettavaksi vihollista vastaan, joka jostain pohjoisesta päin aikoo tunkea maahan. Siellä on alettu paalutella ja pyykitellä ja puut kosken kahden puolen ovat määrätyt poistettaviksi - ne puut, joita oli säästetty kuin pyhiä puita, oksaa taittamatta, risua rikkomatta, jotta ne loisivat kaloille mieluisen varjon veteen, jotta hyönteisillä, lohenpoikasten mieliruualla, niissä olisi sikiämissijansa ja toukilla paikat, mistä tuulenhengen olisi mukava pudottaa ne odottavan mullosen suuhun. Se sitten toteutuikin. Sotatieteellisiä syitä vastaan eivät auttaneet hyvät puheet, ei rannanomistajain lupaama takuukaan, että niin pian kuin jossain rajalla sotatorvi toitahtaa, heti pannaan kirveet heilumaan ja muutamassa tunnissa avataan ampumalinja, kaadetaan puut koskeen, joka sitten pitää niiden poiskulettamisesta pikaisen huolen. Puut kaadettiin, risut ja pensaat poltettiin. Luonnonpuisto oli muutamassa päivässä muuttunut raivioksi, jossa seisoi vain metrin pituisia kantoja ja siellä täällä joku karsittu puu.

Enemmän kuin teko semmoisenaan kirveli kuitenkin mieltä se mieliala, missä hävitystyö oli suoritettu. Se oli ollut erikoisen mieluisa ja riemukas tehtävä niille, jotka ottivat siihen osaa. Liekö metsänhävittäjäkansan kirves koskaan heilunut reippaammin ja vihaisemmin kuin tässä koskenrantakoivikossa ja sen takana olevassa hirsimetsässä. - "Nyt siinä menee rikkaan manttaalijussin säästömetsä eikä tule koskaan takaisin!" - Ei kukaan heistä ajatellut, kenen lukuun ja missä tarkoituksessa metsä kaatui. Rikkaan häviöhän ei meillä ole köyhän häviö: meillähän uskotaan, että rikkaan vahingosta päinvastoin köyhä hyötyy. Kun karja kuolee nälkään tai maa jää kylvämättä - silloin vasta alkaa sarastaa uusien aikojen aamu.

Toisaalla oli kuultu ilkuttavan: "Saahan nähdä, kuka tässä koskessa ensi kesänä lohia onkii!"

Toistakymmentä vuotta on Huopanan kalastus ollut vuokrattuna urheilijoille, jotka ovat siinä hiukan huvikseen ongiskelleetkin, mutta joiden pääharrastuksena on ollut rauhoitus ja siitos. Ei ole harjoitettu muuta pyyntiä kuin ongintaa. On pidetty vartijaa, joka varsinkin on estänyt entisen tuhoisan tuulastuksen kutuaikana. Näiden toimenpiteidensä vuoksi ovat kalastuksen vuokraajat olleet tikkuna niiden silmissä, joiden mielestä kaiken maassa ja vedessä tulee olla yhteistä - hävitettäväksi.

Kevään kuluessa ilmaantuikin koskelle aron poikia onkimaan. Onkiminen oli kyllä semmoista, kuin se voi olla sen, joka ei ole ennen vettä nähnytkään ja jolla ei ainakaan lohenonginnasta ole aavistustakaan. Onget ja uistimet, joilla miten kuten lätkittiin veteen, eivät olleetkaan heidän omiaan, vaan "meikäläisten" heille laittamia ja käteen pistämiä. Mutta tarkoitus ei ollutkaan itse saanti, vaan yksityisomistusoikeuden periaatteen rikkominen. Sotamiehen ei tarvitse välittää Suomen laista. Ja kun h ä n sen rikkoo, voivat sen sitten hänen luvallaan tehdä kaikki muutkin - kaikki ne sadat miehet ja poikaset, joita oli kokoontunut paikkakunnalle vallitöihin.

Näin suunniteltu Äksäkosken valtaus ei kuitenkaan onnistunut. Venäläisille saatiin, odottamatonta kyllä, heidän oman päällystönsä avulla, luetuksi Suomen laki, jonka he lukivat miehilleen. Kun sen puolen miehet melkein kaikkialla muualla kalastavat kuinka hyvänsä, dynamiitillakin, en ymmärrä muuta kuin että poikkeus johtui siitä, että koskea luultiin valtiolle kuuluvaksi, kun sen rannalla olevan valtioapua nauttivan kalansiitoslaitoksen katolla oli liehunut valtakunnan lippu. Kalastusta yritelleet puolustautuivat sillä, että he "eivät olleet tienneet", "että eiväthän he" j.n.e., vaan että ne olivat "finskit", jotka olivat heitä yllyttäneet ja panneet pyydykset heidän käteensä. Siis jo silloin, ennen varsinaista veljeytymistä, sama ilmiö, joka nyt vallankumouksen jälkeen on melkein joka maan kolkalla kertautunut lakoissa ja valtausyrityksissä, sillä erotuksella vain, että päällystön väliintulo svabodavapauden aikana on ollut olematon. Tästä vapaudesta ei silloin vielä tietty ja kotoinen korpilakivapaus harjoittelihe astumaan vasta ensi askeleitaan.

Totisempi yritys samaan suuntaan tehtiin hiukan myöhemmin. Kun ei itse päästy kalastamaan, koetettiin se estää toisilta, kosken vuokraajilta - sekin taas sotilaiden avulla.

Meitä saapui helluntaipäivänä pari onkimiestä koskellemme. Näky, joka meitä siellä kohtasi, ei ollut ilahduttava. Rannat kahden puolen koskea, samoin kuin siinä oleva saarikin, olivat kasvaneet toisin paikoin riippuoksaisia koivuja, toisin paikoin sakeata lepikkoa ja pajukkoa. Joka puu, joka pensas oli tuttu. Jokaiseen niistä oli liittynyt joku muisto niinkuin kotipuistosta. Sen ja sen pensaan suojasta oli pistetty vavan kärki ulos ja saatu semmoinen ja semmoinen kala. Sen ja sen koivun varjossa söi sinä ja sinä aikana päivästä. Sen kiven päällä istuttiin ja odotettiin, kunnes metsän varjo lankeaisi sopivasti kalastuksen alkamista varten. Sillä lohi on arka; se näkee jo kaukaa vavan ja onkimiehen liikkeen, varsinkin kun ne kuvastuvat kirkasta taivasta vasten. Se myös valitsee väijymäpaikkansa varjossa, josta se itse näkyy niin vähän kuin suinkin. Näin muodostuu rannan puitten ja kalamiehen kesken ainainen viehättävä yhteistoiminta.

Nyt oli koskemme rannalla tuskin yhtä ainoata varjostavaa puuta jälellä. Ei muuta kuin kantoja ja palaneita risukokkopaikkoja. Tulee kestämään vuosikymmeniä, ennenkuin kaikki on entisellään. Meidän iäksemme oli kosken entinen viehätys mennyt. Varhaisesta aamusta myöhäiseen iltaan pääsee aurinko valaisemaan kosken piiloja. Se yksinäisyyden ja erämaan tunnelma, joka on niin miellyttävä kalamiehelle ja jota hän aina hakee, oli poissa. Onkimies oli koko kylän näkyvissä, kateellisten ja ehkä vihamielistenkin silmien saavutettavissa. Satoja miehiä liikkuu töissään joka taholla. Poralaukauksia pamahtelee muutamien metrien päässä ja kiviä sinkoilee ympäri korvia polskahdellen koskeen.

Kun rauha ja viihtymys näin olivat menneet, olimme päättäneet piankin väistyä. Ennenkuin ehdimme sen tehdä, yritettiin meidät kuitenkin karkoittaa väkisin. Tuskin olin päässyt kosken rannalle, aikoen koettaa saada jotain päivälliseksi, kun eräs paikkakunnan huligaani, joka m.m. oli istunut linnassa varkaudesta, mutta oli parasta veikkoa kosken uusien isäntien kanssa, juoksee luokseni ja komentaa: "Päivystäjä käskee pihaan ja hetipaikalla!" Ilme, liikkeet, ääni, koko esiintyminen ilmaisee, että siinä se nyt on mies, jolla on käskynvalta tai joka ainakin tulee sen puolesta, jolla on se valta. Että hän etupäässä ajoi omaa asiaansa, siitä olin heti selvillä. Hän edusti kaikkia niitä, joille tämän kalaveden vuokraaminen yksityisille aina oli ollut tikkuna silmässä. Heidän mielisiensä kanssa oli tuon tuostakin ollut kahnausta ja yhteentörmäyksiä. Ennenkuin koski joutui vuokralle, oli siinä onkinut ja tuulastellut melkein kuka hyvänsä, pienimmätkin sormenpituiset lohenpoikaset oli noukittu pois matosongella, ja kutuaikoina oli harjoitettu tuhoavaa, häikäilemätöntä tuulastusta. Nyt, kun oli läpivuotinen vartija, oli tilaisuus luvattomaan kalastukseen tukossa. Oli jonkun kerran täytynyt säikäyttää sakoillakin. Kaikesta siitä oli syntynyt pinnistystä ja kaunaa, joka pohjaltaan ei ollut muuta kuin yhteisomistuksen ja yksityisomistuksen ikuista taistelua. Se oli samalla uudessa muodossa vanhaa kiistaa kalavesistä, jonka kiistan historiallisia seutuja oli tämäkin Savon ja Hämeen vanhoilla rajoilla oleva Huopanankoski. Uusi aika oli vain vähän muutellut toisiksi taistelijat ja taistelutavat; Jos koski olisi ollut vain minulla vuokralla, olisin mahdollisesti jättänyt sen kansanvallan haltuun, vakuutettuna muuten kyllä siitä, että yksityisten etujen valvominen pohjaltaan oli yleistenkin etujen valvomista, sillä olin vuosien kuluessa tullut näkemään, että kalastuksen hoito tässä sopivassa siitoskoskessa lisäsi kalakantaa järvissä.

Näissä mietteissä tulin sillalle. Siellä oli vastassa sankka miesjoukko ja kuului pistelyä, joista ymmärsin, että meidät aiotaan heti käännyttää takaisin. Asuntomme pihalla oli sotamies, päivystäjä, odottamassa, helluntaiksi hiukan päihtynyt kaljaan sekotetusta hajuvedestä, ja ilmeisesti kiihtyneessä tilassa, röyhkeästi ja mahtavasti puhuen minulle jotain, josta en ymmärtänyt muuta kuin "dokumenttii... vaas dokumenttii!" - "Se tiukkoo teiltä passia", selitettiin miesjoukosta, joka oli meidät ympäröinyt. Niitä oli minulla kolmekin: Helsingin poliisikamarin passi, venäjänkielinen automobiilipassi ja ulkomaan passi. Minulla olisi pitänyt olla lupa liikkua kaikilla ei-kielletyillä alueilla Suomessa, eikä aluetta, jossa nyt olin, oltu julistettu kielletyksi. Tästä tuli ja meni matkustajia maantien täydeltä eikä ketään oltu tähän saakka pidätetty eikä tarkastettu. Kahden puolen koskenrantaa kulki tie venhevalkamiin. Mutta siitä huolimatta ei minulla ollut lupa jäädä. Minun täytyi: "pois, pois!" - ainoat suomalaiset sanat, jotka mies taisi. Mutta liikkeet, viittaukset maantielle olivat sitä selvempää yleisesperantoa, jota jokainen taitaa. Lopulta tuli vielä pari muutakin sanaa, jotka perustelivat pontta: "kalasta - njet". Sotamies tahtoi siis kaikesta päättäen estää minua k a l a s t a m a s t a. Hän meni ja vei passini mukanaan. Ympärillä seisovan miesjoukon ilmeistä näin, mitä mieltä he olivat tapahtuman johdosta.

Minut oli siis tuomittu lähtemään, mutta samalla siitä estetty. Ilman papereitani en voinut lähteä, sillä silloin en olisi päässyt pitkällekään ohi kaikkien niiden muiden vallityöpaikkojen, joita oli ollut matkan varrella.

Oli omituinen tunne olla pidätettynä, täysin turvatonna; vaihteen vuoksi oli se kylläkin opettava elämys. Mutta jollain tavallahan tuosta tilanteesta kuitenkin oli selviydyttävä. Ja silloin muisti toverini, että olihan sentään ehkä vielä olemassa toinenkin maailmanjärjestys - kotoinen nimismies. Hän oli puhelimen avulla saavutettavissa. Kun sotamies huomasi telefonoimisaikeen, riensi hän estämään, mutta tuli liian myöhään. Silloin hän vuorostaan soitti päällystölleen, joka asui lähimmässä majatalossa. Meidän automme rientää kirkonkylään, mutta majatalosta karkuuttaa aliupseeri hevosen selässä koskelle. Hän on saanut sen käsityksen, että Huopanankoskella on kahakka, sota jonkunlainen, että täällä tehdään vastarintaa sotaväelle, ja kivääri olalla ja patruunat vyöllä ja hattu päässä hän tulee tupaamme. Samassa saapuu autokin vallesmannin kanssa.

Alkaa sangen hassunkurinen kohtaus. Suomalainen järjestysvalta tekee hyökkäyksen venäläistä väkivaltaa vastaan ja - voittaa. Nimismies on suuriääninen, pontevaryhtinen vanha herra. ioka polveutuu eräästä 1808-09:n sotasankarista, jolla silläkin sanotaan olleen komea ryhti ja iso ääni. Hän asettuu heti käskijän ja tutkijan ja yleisen syyttäjän asentoon ja vaatii aliupseeria ankaralle tilille passin anastuksesta. - "Semmoiseen ei teikäläisillä ole minkähännäköistä oikeutta! Se olen minä, joka olen herra täällä, se olen minä, joka tarkastan passit ja annan oleskeluluvat." Päivystäjä pyrkii selittämään ja puolustautumaan, mutta ovi paukautetaan kiinni hänen nenänsä edessä. Ainoastaan upseeri ansaitsee kunnian tulla kuulustelluksi. - "Teillä ei ole täällä minkähännäköistä poliisivaltaa, teillä ei ole muuta tehtävää kuin kaivaa ojianne, mutta maantiestä ja matkustajista vastaan minä." - "Panimaio, panimaio!" - "Panimaio! Niin, mutta se teidän olisi pitänyt ymmärtää heti. Ettekö osaa lukea omaa kieltänne? Onhan tässä venäjänkielinen lupakirja! Ettekö osaa lukea sisältä?"... Hän ripittää häntä niinkuin kenraali pikenttiään ja aliupseeli seisoo smirnaassa ja koettaa turhaan saada sananvuoroa. Hän änkyttää jotain kalastuksesta, mutta saa uuden ryöpyn niskaansa. - "Kalastuksen kanssa tässä koskessa teillä ei ole mitään tekemistä, sillä kalastus täällä on näiden herrojen ja heidän täytyy saada sitä harjoittaa, niin kauan kuin he eivät ole teidän tiellänne, ja eivät kai he ole teidän tiellänne kosken rantaa kävellessään enemmän kuin tukinuittajat ja muut kaikki, joiden on lupa vapaasti liikkua."

Sanalla sanoen: kunnon nimismies esiintyy sillä tarmolla, esittää meidän passien anastuksen niin räikeäksi ja pöyristyttäväksi teoksi, niin tuimin katsein, mahtavin viiksen vetelyin ja pöytään paukahtelevin nyrkein, että upseeri lopulta pyytää anteeksi ja anoo, ettei asiasta tehtäisi raporttia - mihin me tietysti armollisesti suostumme. Ennen lähtöään asettaa nimismies poliisin koskelle valvomaan järjestystä meidän suojaksemme.

Me siis omituista kyllä suoriuduimme voittajina. Kalastelimme aikamme ja poistuimme sitten omasta alotteestamme. Aika oli laittomuuden ja väkivallan pahinta aikaa, jolloin kuitenkin, ainakin paikoitellen, oma järjestysvalta vielä osasi pitää arvoaan yllä. En tiedä, kuinka olisi käynyt, jos aika olisi ollut tätä nykyistä. Luultavasti "miliisi" ei olisi pannut tikkua ristiin. Mahdollisesti olisi talo piiritetty eikä meitä päästetty pois, ennen kuin olimme luovuttaneet kalastusoikeutemme "kansalle".

Tavallaan valtausyritys kuitenkin onnistui. Me poistuimme sittenkin aikaisemmin kuin oli ollut aikomuksemme eikä enää sinä kesänä palattu. Eihän ole hauskaa urheilla poliisin turvin, ja tietoisena siitä, että ainakin oli yritetty käyttää vieraan maan miesten apua omia kansalaisia vastaan. Mielemme haikeus olisi varmaan ollut pienempi, jos olisimme aavistaneet, mihin muotoihin tämä veljeytyminen ja avun hakeminen myöhemmin oli pukeutuva. Tämänkesäisten suurtapausten rinnalla oli meidän osallemme tullut vain pieni pirahdus. Olen kertonutkin sen vain siksi, että sillä kuitenkin oli enteen arvo.
Stenofylax Stellatus

Se on erään koskiperhon nimi, mutta lukijan ei pidä pelästyä, tämä ei tule olemaan mikään luonnontieteellinen esitelmä. Aion vain kertoa muutamista hauskimmista elämyksistäni, onkimisesta sillä keinotekoisella höyhenperholla, joka on jäljennös luonnonperhosta, koskihyönteisestä Stenofylax Stellatus. Monena syksynä olen saanut parhaat kalani, suurimmat loheni, silloin kun tämä perhonen on ilmaantunut vedenpinnalle. Se on antanut minulle mitä ihaninta urheilua, vienyt minut jännittäviin otteluihin, joista useimmista olen suoriutunut voittajana huolimatta hienoista vehkeistä, pimeästä, kivistä, puista, risuista ja muista esteistä. Niin pian kuin tämä perho hämärän tultua ilmaantuu lentelemään veden pinnan ylle, ilmaantuvat sen alle myöskin suuret lohet sitä saalistamaan, ja joka kerta kuin silloin, kiinnitin vastaavanmuotoisen ja -värisen tekoperhon, tavallisesti Stone fly'n tai March brown'in tai August dun'in tai Orange mallard'in, siimaani, sain olla varma saaliista minäkin.

Kun lohet ja perhot näin kiinteästi kuuluvat yhteen, täytyy minun kertoa toisesta samalla kuin toisestakin. Ehkä tästä on jotain oppia muillekin onkimiehille ja antaa oma intoni heillekin intoa hienompaan onkimiseen, jonka tieto ja taito meillä on hyvinkin alkuasteellaan. Suurimmalla osalla meidän onkimiehiämme ei ole aavistustakaan oikeasta perholla onginnasta, ei sen teoriasta eikä käytännöstä, saati sitten antavuudesta, vaikka meillä useimmat kosket, kaikkikin, ovat myös perhoskoskia eikä vain täky- ja uistinkoskia. Englannissa ongitaan melkein yksinomaan perholla ja siellä ministeritkin kirjoittavat perhoskalastuksesta laajoja tieteellisiä teoksia. Olen yhä enemmän kehittynyt melkein yksinomaan perhollaonkijaksi ja viime vuosien saaliistani on sekä pää- että kilolukuun nähden yhdeksänkymmentä sadasta otettu perhosvavalla. Tämä maa olisi varmaan monine koskineen hienommankin urheilukalastajan paratiisi, jos urheilukalastusta täällä harrastettaisiin yleisemmin ja koskemme ja virtamme saatettaisiin parempaan kuntoon ja hoitoon, kuin missä ne nyt ovat.

Otin muutamia vuosia sitten mukaani koskelta, jossa tavallisesti kalastelen, näytteitä siitä perhosta, jolla olin saavuttanut hyvät tulokseni. Pyysin erään hyönteisten tutkijan tiedemiehen sitä tutkimaan ja hakemaan kirjoistaan sen nimen ja antamaan minulle detoja sen elintavoista ja synnyistä syvistä, joista en silloin tiennyt muuta, kuin että ne todella olivat "syvät", sillä sen verran olin selvillä, että perho putkahti maailmaan vedestä. Sain tietää, että tämä perho kosken yllä lennellessään laskee sen pinnalle suuren määrän hyvin pieniä munia, joita yhdistää toisiinsa useita tuumia pitkä gelatiinimainen nauha. Veteen tultuaan ne tarttuvat kiviin tai vesikasveihin ja kehittyvät siinä toukiksi, jotka pian kyhäävät ympärilleen kotelon kivistä, raakuista, hietamuruista, kasvijätteistä ja sen semmoisista, jotka ne käärivät ympärilleen silkinhienoilla kuiduilla. Tätä taloaan, joka on auki molemmista päistään, toukka kulettaa mukanaan liikkuessaan pohjassa ja elää siellä kasveista tai vesieläimistä, jopa jotkut lajit pienistä kalanpoikasista, hyvin pienistä lohenpoikasistakin. Perho syö siis lohia, ennenkuin lohi syö sen - todellakin ihmeellistä luonnon kiertokulkua. On omituista ajatella, että tuo lohi, joka tuossa juuri särpäisee kitaansa perhon, on ehkä aikoinaan kiireesti kiven koloon piiloutuen nipin napin pelastunut - saman toukan jonkun esi-isän kynsistä.

Elettyään toukkana vuoden päivät tuleva perho pureutuu kiinni johonkin vedenalaiseen kiveen tai puuhun ja kutoo silkkilangoilla kiinni kotelonsa molemmat päät ja lepää siinä liikkumatonna viikon pari. Sen ajan kuluessa se kehittyy perhoseksi, ja kun aika on täytetty, murtaa se kotelonsa ja soutaa maihin selällään, airoina keskimäinen jalkapari. Siitä se jonkun ajan päästä lähtee lentoon, hakien sulho morsianta ja morsian sulhoaan viettääkseen häitään, minkä jälkeen naaras laskee munansa veteen. Ja muutamien päivien kuluttua ne kuolevat molemmat, ne, jotka eivät sitä ennen ole joutuneet mullosten suuhun joko silloin, kun räpistelivät pohjasta pinnalle, tai silloin, kun laskeutuivat laskemaan siihen muniaan. Tämä nousu ja tämä lentely alkaa tavallisesti hyvin täsmälleen, miltei kellonlyönnilleen iltahämärissä auringonlaskun jälkeen ja päättyy yhtä äkkiä, kuin se oli alkanutkin.

Ja sen ajan tietävät lohet niin hyvin, että tulevat piiloistaan melkein minutilleen silloin, kun Stenofylax'it lähtevät omistaan. Ne asettuvat erinäisiin sopiviin väijytyspaikkoihin, joissa virta on heikompi ja vedenpinta sileämpi ja joihin se sopivasti ja runsaammin kantaa kannettavansa. Suuremmat lohet valtaavat parhaat paikat keskemmällä, missä saalis on suurin, pienemmät saavat vaania syrjempänä ja taampana ja odottaa siellä, mitä heille voimakkaampien pöydältä liikenee. Äsken kuollut vedenpinta alkaa elää sitä mukaa kuin ilma elää, hyönteiset tulevat ja menevät. Isot pistävät turpansa tyynesti ja taitavasti vesikalvoon ja imaisevat herkkupalan kitaansa, jolloin vesikalvossa puhkeaa ja leviää ja kantautuu alas pyörylä toisensa perästä. Joskus posahtaa suurikin pyrstö tai viiltää vettä mahtava selkäevä, mutta useimmin lätkähtää pieni hännän huippu kiihkeästi ja silloin ampuu muita ketterämpi mullonen ylös ilmaan siepaten lennosta linnun, ennenkuin se ehti ohi tai veteen sortuen joutui parempaan suuhun.

Ja silloin on onkimiehen aika lähteä ylkää vastaan. Jos hän myöhästyy tai ei ymmärrä aikaansa, ovat perhot ja lohet tiessään ja otollinen hetki on ohi eikä tule takaisin ennen kuin huomeniltana, tai ei tule ollenkaan.

Mutta jos kalastaja tuntee koskensa ja tietää aikansa, silloin...

Etten myöhästyisi - sillä vaikka perhosten parveilu yleensä tuleekin tunnilleen, saattaa heidän kellonsa joskus käydä edelläkin - olin taaskin erään elokuun 24 p:nä, joka oli lauantai, lähtenyt koskelle noin kello 6 illalla, vaikka aurinko ei ollutkaan vielä laskenut. Vaikka alku ei työtä kaunistanutkaan, seisoi kuitenkin lopussa kiitos, ja siitä ehtoosta tuli yksi parhaita kalapäiviäni. Minulla oli uusi splitbambuvapa, jonka juuri olin saanut lahjaksi ystävältäni W*:ltä, mieheltä, joka on merkittävä tähdellä suomalaisten perhollaonkijain kirjaan. Kesemmällä olin katkaissut vanhan vapani, joka oli palvellut minua kymmenkunnan vuotta. Rietautuessani sillä tekemään tavallista pitempiä heittoja saavuttaakseni säyneet, jotka ajoivat perhoja kaukana suvannon rannasta, olin varaani pitämättä tartuttanut siiman ryssäin piikkilankapaaluun, joita heidän jäleltään vielä kummitteli kosken rannalla, ja siinä meni tempaistessa kärki kahdeksi kappaleeksi. Ei tietysti ollut ajattelemistakaan saada Englannista uutta, niin kauan kuin saksalaiset olivat maassa. Tein, mitä oikeastaan ei pitäisi tehdä: pyysin lainata toisen työkalua. Kalatoveri pisti minulle kouraan parhaansa, varta vasten tämän kosken kalastusta silmälläpitäen tilatun uuden uutukaisen vavan. Jo edellisenä iltana olin sillä kokeillut. Se oli ihana ase, Hardyn parasta tekoa, kevyt, sopivasti joustava ja samalla tarpeeksi kiinteä kalaa uuvuttaessa.

En ollut tähän saakka tiennyt, mitä oikea perhosvapa oikeastaan on. Vanha greenheart-vapani oli siihen verraten raskas rumilas, kankea kuin aidan seiväs. Tämä uusi toimi miltei omin neuvoin, nostaen siiman vedestä oman jousensa ponnella ja laskien sen perhoineen takaisin veteen keveästi kuin höyhenen. Heti ensi heitolle tarttui sitä koettaessani suuri 5-kiloinen, ja kun se oli saatu maihin, toinen 6-kiloinen. Parina seuraavana iltana olin saanut 4-kiloisen, kolme ja puolikiloisen, 5-kiloisen ja 7-kiloisen, kaikki iltahämärissä siihen aikaan, kun Stenofylax Stellatus parveili. 7-kiloinen, mahtava koiraskala, otti vasta pimeän tultua. Se kulki ylös ja alas, kahden puolen arkkua, josta en olisi päässyt sitä seuraamaan, jos se olisi lähtenyt alas. Se aikoi jo kerran rynnätä jyrkän kosken jänteeseen, josta sen kuitenkin sain käännytetyksi kiristäen rullaa. Oli onnen kauppa, että vehkeet kestivät - luultavasti tasaisesti ja samalla lujasti joustavan vavan ansio. Kala kääntyi takaisin, ja sain sen lopulta houkutelluksi pois keskikoskesta arkun huopeeseen, siitä rannemmaksi suvantoon ja lopuksi ihan rantaan. Oli jo niin pimeä, etten enää nähnyt kalan liikkeistä muuta kuin pyrstön viriä hiukan vielä hämärtävää taivasta vasten. Onneksi ohenivat pilvet ja kuu tuli esiin. Sen valossa kala viimein otettiin uitettuna kahden kiven väliin, suurimpia mitä olen saanut.

Se oli se ilta ja nyt odotin samanlaista, sillä olihan paras aika vuodesta, elokuun viimeinen viikko, suuren Stenofylax Stellatuksen sesonki. Tulisiko se tänäkin iltana esiin? Kaikkina iltoina se ei tule, riippuen nähtävästi ilmoista sekä nyt että vuosi sitten, jolloin munat laskettiin veteen. Jos joinain päivinä silloin oli epäsuotuisat säät, ja parveilu ei onnistunut, häiriytyivät silloiset häät ja lykkäytyivät tänäiset ristiäiset.

Tänä päivänä oli ilma ollut mahdollisimman ruma ja huonoenteinen illan kalastukselle. Koko edellisen yön oli satanut etelästä ja idästä ja vaikka tuuli aamulla pyörähti luoteeseen, satoi yhäkin, koko päivän, taivaan täydeltä, kunnes vasta klo 6:n tienoissa selkeni. Menin heti koskelle. Matkalla kokeilin pienestä väylästä perholla Yellow mallard, joka värinsä ja kokonsa puolesta jotakuinkin vastaa Stenofylax'ia. Pienet pienessä väylässä olivat syönnillään, ehkäpä siis suuremmatkin, vaikka siitä ei suinkaan aina ole taikaa, sillä pienet syövät usein pitkin päivää, niinkuin lapset yleensä, ja melkein mitä tahansa. Tulin arkulle, joka on Välisuvannossa, suuren väylän varrella, ja joka on rakennettu siihen otvain tueksi uiton aikana. Arkku, johon maista johtaa pari hirttä, on siitä mukava, että siitä lyhyemmälläkin siimalla voi ylettää parhaisiin paikkoihin, mutta siitä voi menestyksellisesti kalastaa ainoastaaan hämärän aikana, kun arka kala muulloin helposti näkee korkealla olevan miehen ja hänen vapansa. Päivällä siitä tavallisesti onnistuu vain ensimmäinen hirsisillalta ulompaa tehty heitto. Mutta on siitä silti aikain kuluessa otettu yksi jos toinenkin pieni ja suuri. Nytkin oli vielä liian valoisa. Nykäisy kyllä, mutta ei "tarttua". Heittelin aikani ilman tulosta. Muutin ylemmä maihin, mutta ei sielläkään ottanut. Stenofylax'eja ei näkynyt ilmassa eikä vedessä.

Kiersin toiselle puolelle kosken. Siellä on pari varmaa paikkaa, jossa suuri lohi asustaa ja josta jos ei ota, ei ota muualtakaan. Kello oli noin 7 ja puoli ja aika alkoi lähestyä. Heitin tavalliset heittoni, mutta ilman tulosta. Siirsime vähän alemma, mistä hallitsin melkein samat paikat kuin äsken toiselta rannalta. Kaksi suuren nykäystä, vähän maistoivat ja hylkäsivät pois. Kalat ovat siis kyllä kotonaan, mutta kun niillä on hyvää aikaa tarkastaa yksinään tulevaa valheperhoa, huomaavat petoksen ja pitävät pilanaan. Tarjosin toisia värejä ja toisia suuruuksia, turhaan.

Istuin levähtämään kalakivelle, jossa voittojen kunniaksi on uhrattu lukemattomat tupakkauhrit, voittojen kunniaksi ja tappioiden valittajaisiksi. Tupakka on kalamiehen ystävä ilossa ja surussa. Se kiihdyttää ja rauhoittaa. Kesken kalan otonkin se on pantava, pistättämällä haavipojalla suuhun paperossi ja raapaisuttamalla tuli omain käsien ollessa rullassa ja vavassa kiinni. Tilanne näytti toivottomalta. Aurinko läheni laskujaan, mutta ei yhtäkään näkynyt. Ehkeivät tulekaan. Syy kai oli molemmissa, sekä perhosissa että auringossa. Eräs englantilainen auktoriteetti - ne ovat tutkineet kaikkia mahdollisia lohenonginnan vivahduksia - tietää, että kaikista huonoin syöntiaika päivästä on juuri vähää ennen auringon laskua, kun se alhaalta valaisee keskitaivaan, mistä valo sitten kuin mistäkin valonheittäjästä heijastuu alas ja tunkee veteen kirkastaen kosken pohjan jokaista kiven koloa myöten. Olen itsekin usein huomannut, että tähän aikaan yleensä ei saa, ellei taivas ole täydessä pilvessä. - Lähtään saunaan, sanoi Akkeli, haavipoikani. Eikähän siinä tainnut muukaan auttaa, vaikka vastahakoisesti taivuin ajatukseen, että tämän päivän nähtävästi oli päätyttävä sekä suuretta että pienettä. Mutta eihän kalastus olisi sitä onnenpeliä, mitä se on, jos aina tulisi valtit kouraan. Eivät tulleet perhoset eivätkä tulleet lohet.

Ne tulivat kuitenkin kuin tulivatkin. Istuessani saunan lauteilla lämmittelemässä näen jotain räpistelevän ikkunassa, ja siinä se on, ruskeasiipi, keltaruumis, iso ja lihava. Kiireesti kylmää vettä niskaan ja vaatteihin. Ei ollut menetettävä hetkeäkään, saattoi riippua minuteista isonsaanti.

Olisiko nyt kulunut puolituntinen siitä, kun olin lähtenyt kolealta, elottomalta koskelta, mutta kun tulin takaisin arkulle, oli kaikki muuttunut ilmassa ja ilman alla vedessä. Aurinko oli painunut taivaanrannan taa, vedessä ei enää ollut voimakasta keskitaivaan heijastusta, vaan vyöryi vuo tummahkona tumman pilven alla. Stenofylax Stellatus lenteli virvatähtenä kiihkeissä mutkissa, toinen toistaan ajellen, töytäten välistä naamaani, välistä niskaan ja sitä tietään kauluksenkin alle. Ne olivat isoja ja lihavia, oikeita herkkupaloja, joita olisi tehnyt mieli syödä elävältä - sillä syöväthän kiinalaiset kuulema onkimatojakin. Jo kaukaa näin mullosten suvannossa "pistelevän". Sidoin kiireesti siimaan usein koetellun ruskeasiipisen, keltaruumiisen, jonka senkin muutamia vuosia sitten olin saanut W*:lta. Minulla oli sitä lajia vain tämä yksi, mutta sillä olin saanut useita suuria monena vuotena tähän aikaan päivästä. En tiedä sen nimeä, mutta otan siitä selon, jahka pääsen yhteyteen Englannin kanssa - eikähän nyt enää luulisi olevan estettä, kun saksalaisetkin ovat menneet omalle maalleen. Oi sinuas, ylpeä Albion!

Hiivin kyyrylläni arkulle, etten pelottaisi pitkällä ruhollani enkä askelteni töminällä. Turha varovaisuus, sillä lohilla oli herkkupöytänsä katettuna ja ne tunkeilivat sen ympärillä, pienet ja suuret, kaapatakseen kuin kanat ruokaa, jota veenemäntä tyttärineen sirotti sormiensa lomitse heidän eteensä ympäri koskea. Samanlainen pätke ympäri koskea kuin edellisinäkin iltoina. Äsken arat kalat eivät nähneet eivätkä kuulleet eivätkä varoneet, vaan mulahtelivat, posahtelivat ja pärskivät ihan arkun vieressä. Näkyi pyrstöä, päätä, evää, ja joukeasti loirahtelevia selkiä. Suuria ainakin kymmenkunta, pieniä kukaties kuinka paljon eri haaroilla koskessa.

Joka metsästä hiipien on tullut kaurahalmeen laitaan ja yht'äkkiä tapaa joka kuhilaan päässä teeren, voi jotakuinkin kuvitella, millainen oli hermojännitys sillä hetkellä, se sydämen pamppailu, se tunne hartioissa, se sähkötys nivelissä sormenpäistä varpaihin, jonka vanhakin erämies sellaisissa tilanteissa tuntee yhtä voimakkaasti kuin vasta-alkaja poikanen. Se on tuttua ja koettua, mutta aina uutta. Se on humalaa, sensatiota, olkoon, mutta ihanaa se on, ja joka on päässyt sen makuun, sen intohimon valtaan, hän ei siitä koskaan parane, hänestä ei tule raittiusmiestä, hän on ja pysyy parantumatonna alkoholistina kuolemaansa asti. Hän hakee huumausta, mistä sen saa, maksaa siiltä mitä hyvänsä ja voi pahoin, jollei tuon tuostakin saa tyydytetyksi vaistoaan, jotain ammoin isiltä, alkuihmiseltä, ehkä vielä kauempaakin perittyä petovaistoa, saukkovaistoa: saada kiinni, käydä hampain kiinni, ei päästää, vaan pitää, kiristää kurkusta viimeiseen saakka.

Istuuduin arkulle ollakseni heittäessäni niin alhaalla kuin mahdollista. Ensimmäinen heitto, tai toinen tai kolmas, on usein ratkaiseva. Jos se epäonnistuu, on se sama kuin harhalaukaus teeriparveen. Perho on joko itsessään sopimaton ja kalan epäluulo herätetty toisiinkin nähden, tai putoo se huonosti, kala nousee ja hylkää sen tai tarttuu heikosti ja pääsee, jos siima on jäänyt höllälle.

Heilautin vapaa pari kertaa, sain siiman suoraksi ilmassa, pysäytin vavan sopivassa kulmassa ja siima laskihe perhoineen keveästi pinnalle, perho ensin, sitten siima, niinkuin tekniikka vaatii.

Kun perho on tehnyt kaarensa virran mukana ja kulkenut niin kauas alas, että uusi heitto pian olisi tehtävä, kiinnittyy siima, vavan kärki vastaa ja kala on kiinni, ja iso onkin.

Tuskin on mikään vaihe niistä monista, joihin lohen onkija joutuu, niin tenhoisa kuin ensimmäinen tuntu suuresta lohesta. Ei tiedä vielä, millainen se on, ei, minkätapainen, sen vain, että se siinä on. Olen onnistunut, olen laskenut oikein, juuri sen perhon piti siihen ja siihen paikkaan pudoten kaikkien teoriain mukaan kelvata. Ja samassa välähtää kinematograafisin leimauksin kuvia ennen käydyistä otteluista. Tekeekö se nytkin niin ja niin, paneeko se toimeen sen ja sen yllätyksen? Onkimies on siima-vapajohtoa myöten saamansa sähköiskun vaikutuksesta lyhyen hetken kuin tainnoksissa, huumautuneena, itsestään poissa. Sitten herää hän todellisuuteen. Se on lohen valtavan pyrstön posahdus, joka hänet siihen herättää. Kala on huomannut tulleensa yllätetyksi, joutuneensa vangiksi ja koettaa nyt vapautua. Se tempoo, pudistaa kahlettaan ja huomaa - kun vapa on notkea ja rulla herkkä - että kahletta tuskin onkaan. Sitä on kuitenkin vähän, joka häntä pidättää, vaikkei hän sitä näe, ainoastaan vähän tuntee. Siitä täytyy päästä eroon. Lyhyitä hyökkäyksiä oikeaan ja vasempaan, pyöräyksiä ikäänkuin epäröiden, mihin ryhtyä. Tuo vastustus seuraa yhä mukana, suupielessä on jotain, joka kiinniittää - siitä o n päästävä, ja niin alkaa tositaistelu.

Se on, kun koukku on pieni ja peruke heikko ja hieno, jotenkin tasaväkinen suuren kalan ja onkimiehen välillä. Se on sylipainia tai sormikoukkua. Jos tässä kehaiseisin, sanoisin, että se on verrattavissa urheiluun, jota Kaarle XII harjoitti painiessaan sulin käsin karhun kanssa. Ei pyssyä, ei keihästäkään, ainoastaan käretön kanki, joka lopulta sekin nakattiin menemään, ja käytiin sylipainiin. Ei missään uudenaikaisessa pyydysurheilussa jouduta niin kiinteästi yhteen toinen ja toinen. Ainakin on se täysin verrattavissa silmukkanuoran heittoon ratsun selästä villihevosen kaulaan tai puhvelin sarviin tai suksimiehen suopungin heittoon poron sarviin. Hieno vapahan ei ole muuta kuin jatkuva käsi, kala tuntuu olevan sormen päässä ja ottelu on hyvinkin mieskohtaista. Jokainen kalan liike tuntuu välittömästi, jokainen pyrstön tempaus välittyy vapaa myöten sitä pitävän käteen ja pitäjä voi usein lukea kalan ajatukset ja aikomuksetkin, mitä se nyt tuumii ja mitä tulee tekemään. Vaikka kala on miestä heikompi, on kuitenkin vehkeiden heikkouteen nähden tasapaino olemassa ja alussa on etu aina kalan puolella. Kun perho on pieni ja se tavallisesti on kiinni tunteettomassa leukaluussa tai suupielen lihaksessa, ei kala tunne kipua ja sillä on kaikki edellytykset päästä irti. Onhan se paljoa voimakkaampi kuin hieno peruke. Se vie siimaa, mihin tahtoo, ja jos se heti syöksyisi suoraan pois, katkeaisivat vehkeet, ei tarvitsisi muuta kuin heittäytyä veden vietäväksi eikä mikään venhe ehtisi mukaan, vielä vähemmän tietysti rannalla seisova. Vehkeet eivät kestäisi edes kalan kuollutta painoa. Suuren kalan kokoinen tavallinen uunihalkokin menisi menojaan. Usein kala tämän etunsa älyääkin ja monet ovat ne lohet, jotka siten ovat minulta päässeet, kun en ole voinut seurata rantaa myöten mukana. Siima loppuu, nykäys vain ja kala on kaksintaistelussa voittanut. Mutta tavallisesti kala on tyhmä tai kokematon tai hätäytyy ja lähtee ylös tai pysyy paikallaan, äkäytyen pohjaan, ja antaa uuvuttaa itsensä siihen ja tulee vedetyksi yhä lähemmä.

Tämä tänillan ensimmäinen kala oli aika pahanilkinen. Vapa oli kovalla koetuksella: kuinka se saikaan joustaa ja kuinka siima lauloi! Kala ei tosin ollut suurimpia, ehkä noin 4-kiloinen, päättäen koosta sen hypätessä. Sen kokoinen kala on notkea ja virkeä. Päätän ottaa sen pian, sillä nyt ei ole aikaa uuvuttamiseen kaikkien taktiikan sääntöjen mukaan. On jouduttava saamaan toisia, joita hyppii ihan tuossa edessä, muutaman sylen päässä, vavan ja siiman muodostaman kaarenkin alla. Jos tämä pääsee, otetaan uusi. Ja niin minä kiristän ja hengästytän sen niin, että tuskin on kulunut viittä minuuttia, kun se loikertelee arkun huopeessa, josta Akkeli kurkottaa sen koukkuunsa.

Samassa perho irtautui suusta ja vapa oli valmis uuteen heittoon. Akkeli ei ole vielä ehtinyt kiikuttaa kalaa maihin, kun uusi kala on kiinni. Koska perho ja peruke näkyvät kestävän, panen tämänkin heti tiukalle ja saan sen ennen pitkää pyöräytetyksi arkun luo, niin että se vielä täysissä voimissa ollen joutuu koukun saavutettavaksi. Se on 6-kiloinen uroskala. Joitain heittoja taas ja taas jämähtää. Se on sitkeämpi ja uitattaa itseään puolisen tuntia, pyrkii itsepintaisesti alas, näyttää olevan jo menemässä suureen koskeen, mutta kääntyy viime hetkessä, ui viistoon toiselle rannalle, kampeutuu sieltä tälle ja pettyy antautumaan arkun ja maan väliseen matalaan suvantoon, jossa se on helposti taltutettavissa ja johdettavissa rantaan. Se on 5-kiloinen naaraskala.

On jo melkein pimeä, tuskin näen mennä arkulle, mutta menen sittenkin. Tavallisesti minulle tämmöinen saalis jo riittää, mutta otamma heitä nyt talven varalta minkä saan; jää niitä sinne sittenkin satoja kutemaan: ja onhan niitä istutettu ja hoidettu tässä koskessa muidenkin varalle. Perhosten parveilu yhä jatkuu, ja vaikka saamani kalat ovatkin laahanneet siimaa koskessa ristiin rastiin, mikä tavallisesti pelottaa tai arkiuttaa toiset, eivät ne nyt näy mistään välittävän. Siinä mulahtelee ja pärskää lakkaamatta pieniä ja suuria. Silloin tällöin töytähtää suuri, (8 - 9-kiloinen), joita ei juuri koskaan saa ongella ylös vedestä suoraan ilmaan kuin pökkelö, pudoten takaisin pyrstölleen. Illan pimitessä ovat yölepakotkin saapuneet saaliin jakoon. Ne häärivät vavan ympärillä sen soiton houkuttelemana, joka syntyy veden hangatessa siiman kieltä, jota toisaalta pitää tiukalla vavan kärki, toisaalta koskessa temmeltävä kala. Soitto kuuluu onkijankin korvaan eri äänilajeissa, kun asettaa sen vapaan kiinni. Olen muuttanut perhon kokeillakseni uudella kuosilla, suurella kiviperholla, Stonefly'llä, joka sekin jälittelee Stenofylax Stellatusta. Saan silläkin, näkyy olevan samantekevää, mitä heille tänä iltana tarjoo. Se on 5-kiloinen koiraskala, voimakas ja villi, jonka ottamisvaiheet jääkööt kuvailematta; saanen vielä vain sanoa, että kesken kahakan täytyi panna tupakka hermojen rauhoitukseksi - eikä haiku koskaan hivele keuhkoja niinkuin tällaisessa tilanteessa.

Niitä makaa nyt rannalla rivissä neljä melkein samankokoista ruskeata venkaletta, painaen yhteensä noin 20 kiloa, otetut puolentoista tunnin kuluessa. Saaliin puolesta voisi jo riittää, mutta minun tekee mieleni vielä nähdä, kuinka kauan näitä pitoja kestää, ja minä menen vielä kerran arkulle, hiihdätellen melkein pilkkosen pimeässä sinne vieviä puita myöten. Sen ajan kuluessa, mikä on mennyt perhon irtautumiseen viimeisen kalan kidasta ja hetken lepoon, on ehtinyt tapahtua täydellinen käänne kosken elämässä. Lepakot ovat kadonneet, samoin perhot, ei kuulu enää kalan liikettä, parveilu on päättynyt, juhla-ateria korjattu pois ja vieraat poistuneet pöydästä minne lienevät piiloihinsa. Muutan takaisin ensimmäisen hyvän perhon, mutta ei ota enää sitäkään.

Akkeli on ripustanut kalat korentoon - konttiin ne eivät mahdu - ja me kannamme saaliin kotiin, mieli metisenä ei ainoastaan taakasta itsestään, vaan myöskin siitä, miten saalis oli saatu: ottamalla huomioon oikea hetki ja käyttämällä oikeata perhoa. Saavutettu luonnon tutkisteluun perustuva kokemus on lohenonginnan niinkuin muunkin pyydystelyn menestymisen ensimmäisiä ehtoja.

Luonnolla on usein merkilliset metkunsa. Sen koneisto toimii yleensä oikullisesti, mutta toisin kerroin taas yllättävällä yhdenmukaisuudella semmoisessakin pikkuasiassa kuin lohenonginnassa. Samana päivänä ja samalla tunnilla, kun minä sain nämä loheni Keski-Suomessa, oli toinen kalastaja Kalkkisten koskessa Heinolan lähellä Etelä-Suomessa saanut melkein samanlaisen saaliin samantapaisella keinotekoisella perholla samojen luonnonperhojen parveillessa koskella.
Täyllä ja perholla

Saavuin eräänä keväänä koskelleni kaikkine uusine ja vanhoine perhoineni. Olin edellisenä keväänä ottanut talteen kaikkia niitä perhoja, joita koskella tapasin, ja hakenut kaikista Helsingin urheilukaupoista niiden vastineet, mikäli niitä oli saatavissa. Niillä oli minun nyt kokeiltava. Olin kuitenkin tullut liian varhain, sillä perhot eivät vielä olleet ilmaantuneet. Heittelin viimekeväisiä, samankokoisia malleja, mutta kaikkialla yhtä huonolla menestyksellä. Silloin tällöin ajoi joku, räpsäyttäen pyrstöllään, ja kääntyen kiivaasti pois. Sain kielteisen vahvistuksen siihen teoriaan, että mullonen ottaa perhoa vain silloin, kun sitä on koskessa toisessa tai toisessa muodossa. Kun ne eivät näe niitä luonnossa, eivät ne välitä niiden jäljennöksistäkään. Oikeauskoinen englantilainen perholla onkija olisi jäänyt odottamaan perhojen parveilua, istuskellen ja käyskennellen ja vartioiden kosken rannalla ryhtyäkseen toimeen vasta sitten, kun näki mullosten liikehtimistä pinnalla. En malttanut odottaa sitä, vaan ryhdyin toisiin keinoihin. En vielä silloin uskonut "suurperhoon". Koetin kyllä lohiperhoa Jock Scott'ia ja sainkin sillä muutamia, mutta kun pidin niitä satunnaisena saaliina, en jatkanut. Tässä saanen ohimennen huomauttaa, kuinka suuressa määrin jonkun pyydyksen menestyksellisyys riippuu siitä, miten hartaasti siihen uskoo ja millä vakaumuksella sitä siis käyttää. Usein saattaa kaikkein paraskin pyydyslaji siirtyä miltei hyljättyjen sarekkeeseen vain siitä syystä, ettei sillä malta kokeilla tarpeeksi. Luultavasti olisivat "suurperhot" tänä kevännä kelvanneet yhtä hyvin kuin sitten seuraavanakin.

Minä nyt sen sijaan turvauduin pyydykseen, jolla oli vanha hyvä maine Huopanassa, pieneen devoniin. Sitä otti heti, aivan pienetkin, jotka tavallisesti ottavat parhaiten perhoa. Sain niitä kymmenkunnan, joiden yhteinen paino oli noin kolme kiloa. Seuraavana päivänä sain suurempiakin, puolikiloisia ja kiloisia, jopa yhden liki kaksikiloisen. Tämä viimemainittu oli n.k. kannibaali, oman sukunsa syöjä, suurisuinen ja laiharuumiinen epämuodostuma, joka elää melkein yksinomaan kalaravinnosta, mieluimmin omaan sukuunsa kuuluvasta, ja joka on kosken kalakannan pahin vihollinen.

Mutta kun otti devonia, oli ilmeistä, että nyt ottaa myöskin täkyä. Niinkuin jo ennen olen maininnut, en minä juuri mielelläni turvaudu täkyyn. Sen hankkimisessa on paljon puuhaa, sen kulettaminen koskella mukana on hankalaa ja sen heittäminen kiusallista, se kun tuoreena ei tahdo kestää. Formaliinitäky ei myöskään ole miellyttävä käsitellä, vaikka se onkin sitkeämpi.

Ryhdyin kuitenkin onkimaan salakoita perhovavalla. Vaihteen vuoksi on salakan onginta kylläkin hauskaa, varsinkin perholla, jota se ottaa mielellään. Sainkin niitä pian täkysumpun täyteen. Ennenkuin kuitenkaan ehdin itse niitä käyttää, saapui toveri, joka mielellään onki täyllä ja sai minun salakkani. Näyttäytyi, että salakka oli oikea pyydys. Kaloja löytyi melkein mistä hyvänsä ja ne olivat kaikki kosken parhaita, kilon kokoisia, mustia ja villejä. Toverini otti niitä yhtenäkin päivänä parikymmentä. Ja syönti kiihtyi päivä päivältä. Eräänä niistä, kun toverini oli matkustanut pois, kävin minä vuorostani kokeilemaan läpi koko kosken. Näitä samankokoisia mullosia oli siinä yltyleensä. Tuskin olin pudottanut salakan kuohuun tai kiven huopeeseen tai suvantoon tai arkkujen viereen tai puoman kupeeseen, kun kaikkialta karkasi mullonen esiin ja otti kiihkeästi, intohimoisesti ja nälkäisesti.

Oli kuin koko koski yltyleensä olisi ollut hermostumisen vallassa. On iso ero siinä tavassa, millä kala milloinkin ottaa. Kun syönti on oikein rajua, iskee se koko kidallaan, eikä tokaise vain huultensa huipulla - joskus se näyttää sitä vain seuraavan, suutaan avaamatta - nielee suurenkin pyydyksen kurkkuunsa, joku näyttää iskevän useampaankin kertaan, jos ei ensi kerralla osu. Se näyttää menettäneen kaiken varovaisuusvaistonsa, olevan sokea näkemään karkeimpaakin koukkua ja paksuintakin peruketta.

Mikä tämän aiheuttanee? Todennäköisintä on, että mullonen tähän aikaan vuodesta ottaa korvauksen siitä paastosta, jota sen on täytynyt kestää koko pitkän talven, ja seuraa silloin salakoita ja muita pikkukaloja, jotka siihen aikaan paltoutuvat koskeen, ja jos niitä ei siellä satu olemaan aivan runsaasti, täyttää vatsansa kaikella mitä saa, ja niin paljolla kuin saa ja niin pian kuin saa. Mutta näiden päivien kiihkeään syöntiin vaikutti kai myöskin sää. Sillä kieltämätöntä on, että sääsuhteilla on suurikin merkitys syöntiin nähden. Seisovilla yksitoikkoisilla ilmoilla, olivatpa ne pitkällisesti sateiset tai poutaiset, huonontuu syönti huonontumistaan. Jos sitävastoin ilmanpaine on muuttumassa ja siitä aiheutuu levottomuutta ja syntyy sähköisyyttä, jos ukkonen uhkaa ja taivaalle kasvaa pilviä, jotka milloin luovat mustia varjoja, milloin päästävät päivän leimahtamaan ja sammumaan veden pinnalla, jos rakentuu sadetta ja se sitten kuuropilvin vuoron syntyy ja lakkaa samassa, silloin on syönnin aika. Syönti sellaisella säällä voi taas riippua - niin on arveltu - sekä sähköisyyden ja ilmanpaineen vaikutuksesta kalan organismiin että myöskin siitä, että yhtämittaa vaihtelevat varjot ja valot estävät kalan näkemästä pyydysten keinotekoisuutta ja ehkä myöskin häikäisevät sen silmiä. Tuo näistä syistä syntyvä optillinen levottomuus ehkä myöskin jossain määrin suoranaisesti kiihoittaa kalaa. Kuinka tahansa, nyt oli sellainen sää ja kala söi rajusti. Se otti kaikkialla yhtä hyvin, Niskassa, Välisuvannassa ja kosken alla.

Kunnes täyn syönti yhtäkkiä lakkasi. Samalla kuin ongin salakalla, minä aina tuon tuostakin koetin perholla. Oli tullut koskelle eräs toinen toveri, joka kalastaa melkein yksinomaan perholla. Hän palasi koskelta tuoden tullessaan kolme samanlaista mullosta kuin ne, joita oli saatu salakalla. Hän tavallisesti aina onkii lohiperholla, mutta nyt hänellä oli ollut ruskea korkkiruumiinen ja gelatiinisiipinen, joka jälittelee päiväperhoa, efemeraa, jota englantilaiset kutsuvat Mayfly'ksi s.o. toukokuun perhoksi. Ja kun menin ulos, huomasin, että näitä perhoja survi ylös ja alas ilmassa. Panin samanlaisen ja otti sitä minultakin. Minulla ei ollut niitä kuin yksi vanha, jonka pian menetin. Kiinnitin silloin siimaan samanvärisen ja samansuuruisen Coch-ybondhy'n, jolla ei kuitenkaan ole siipiä niinkuin Mayfly'llä, vaan ainoastaan tuuhea karvaruumis. Olin lukenut ja merkinnyt muistiin, että nämä perhot ajavat jotenkin saman asian ja että Coch-y-bondhy'ä ottaa silloin, kun efemeroja on vähän - niinkuin nyt oli. Sainkin sillä joitakuita.

Perhon syönti oli siis vihdoinkin alkamassa. Ja yhtäkkiä ne, nuo tavalliset pienet ruskeat ja harmaat keväiset koskiperhot, ilmaantuivatkin, kun olin niitä viikon verran odottanut. Vaihdoin Coch-y-bondhy'n pienempiin ja sain Hoflands fancy'lla, Stoenefly'llä, March brown'illa, Hardys favourite'llä, Governor'illa y.m., joita minulla oli milloin mitäkin lajia aina kolme siimassani, nyt yhtä hyvin kuin sitä ennen devonilla ja salakalla. Jos olisin malttanut säästää nekin kalat perhosaikaan, olisin luultavasti saanut nyt nekin perholla.

Sain samalla kokea, että nyt ei kelvannut mikään muu kuin perho. Kosken pöytä oli katettu mullosen kaikkein makeimmalla herkulla, jota se ahmi tavattomalla ahneudella. Perhoja tuli kuin tuiskuttamalla. Niitä kihisi kaikissa pensaissa, joista ne pelmahtelivat paksuina pilvinä ilmaan. Niitä parveili savunaan puiden latvoissa, juoksenteli puomia ja sillankaiteita pitkin kuin russakoita, niitä tunki silmiin, suuhun ja sieraimiin, ikkunat oli pidettävä kiinni, etteivät ne täyttäisi huoneita. Missä oli vähänkin suvantoa ja tyynempää vettä, siinä tuikkivat turvat, pätkivät pyrstöt, ja hypähteli korkealle mullosia ottaen ruokaansa sekä vedestä että ilmasta. Säyneitäkin mulahteli Välisuvannossa puoman ja maan välissä. Vasta tämmöisinä päivinä näkee, kuinka paljon kaloja koskessa todella on. Ruokaa riitti kaikille ja sittenkin sitä meni suurin osa hukkaan. Jokainen kala oli pian paksu kuin syöttöporsas, vatsa pingallaan ja kurkku läkähtymään asti täynnä. Oli istuttava rannalle iloitsemaan toisten ilosta, sillä pian aikaa ei maksanut vaivaa koettaakaan keinotekoisin perhoin kilpailla luonnollisten kanssa, jotka elävinä putoilivat veteen ja lentelivät ja juoksivat pinnan yllä ja pintaa pitkin. Sinä päivänä kuin perhostulva oli korkeimmillaan, en saanut ainoatakaan, en perhoilla, en salakalla enkä millään. Mullosten ei tarvinnut muuta kuin seisoa pää vastavirtaan ja aukoilla suutaan ja niellä. Satojen joukossa oli minun perhoni vain yksi ja siis vain sattuma, että se sattui suun kohdalle.

Näitä pitoja kesti useita päiviä. Sitten alkoi perhospyry vähitellen vaimeta ja sitä mukaa syönti taas parata. Kun mulloset turhaan odottivat luonnon tarjoilun jatkumista, ottivat ne taas minun tarjoamiani. Kokeilin kaikenlaisilla malleilla ja kaikki kelpasivat, erikokoiset ja eriväriset. Sain pian tarpeekseni tästä ja lähdin. Ei makeata mahan täydeltä, ja tulee se kai kesä toinenkin - niinkuin tulikin.
Uistin Kalamies on usein vanhoillinen eikä helposti luovu

pyydyksestä, johon hän on tottunut. Vanhat pyydykset voivat ruostua, mutta rakkaus niihin ei ruostu. Samasta syystä hän ei myöskään ensi tilassa taivu käyttämään sellaista, jolla joku toinen on saanut, mutta hän ei. Ja usein vanhalla ja rumemmallakin, johon rajattomasti uskoo, saa paremmin kuin uudella ja kauniimmalla, johon ei usko, sillä uskosta se tämä kalansaaliskin riippuu. Joka uskoo johonkin pyydykseen, hän taistelee sen uskonsa puolesta ja sen innostamana ja heittää hartaasti ja hikipäässä eikä veltosti ja välinpitämättömästi niinkuin silloin, kun pyydyksellä ei ole hänen täydellistä luottamustaan. Monien vehkeiden suhteen olen tuuminut: "Saattaahan se olla hyvä tuokin, siellä ja siellä, sitä ottaa semmoistakin, kun sattuu, ja kyllähän minä olen minäkin sillä koettanut ja jonkin saanutkin, mutta paras on panna se ja se, s.o. se, millä m i n ä yleensä olen saanut." Vasta sitten, kun omat suosikit eivät kalasta, kun niillä turhaan olen piessyt koskea pitkin ja poikki, vasta sitten minä kuin jonkun ihmeen toivossa turvaudun toisen suosittelemaan, mutta silloin hyvin usein ei kalasta sekään.

Vaikka oppi-isäni Lybeck käytti paljon uistinta tai oikeastaan lippaa, joita hänellä oli useamman laatuisia, pieniä ja suuria, ja vaikka tiedän olevan vesiä, joissa uistin lohenkin onginnassa on melkein yksinomaan käyttökelpoinen, en minä ole siihen oikein päässyt perehtymään, jota vastoin olen takertunut devoniin ja heittelen sitä eri värisenä ja erikokoisena melkein aina silloin, kun en kalasta perholla. Sitä on helppo heittää, sitä saa erisuuruisia ja hopeisia ja kultaisia ja sitä voi ripolinillä maalailla minkä väriseksi milloinkin tahtoo. Sillä voi jäljitellä valkoista kalaa, keltaisenpunaista ja vihreänsinistä sekä elritsaa että pienintä mullosenpoikaa, jopa oikein pienellä harmaankeltaista koskiperhon toukkaakin. Lippa ja varsinkin soikea uistin sitä vastoin leveytensä ja keveytensä vuoksi lentää huonosti ilman lyijyä, on varsinkin kirkkaalla säällä liiaksi näkyvä suurine koukkuineen, joita vauhti ei peitä niinkuin devonissa. Valkea täky, jota se jäljittelee, on aina parempi, ja ainoastaan sen puutteessa olen silloin tällöin käyttänyt uistinta etupäässä haukia varten. Se onkin enemmän tyynessä tai vain heikossa virrassa uistelevan kuin rannalta virvelöijän ja koskessa heittelevän pyydys. Se on sitäpaitsi arka ja koko lailla vaikeasti käsiteltävä pyydys, sen kuperuus kun pitää olla erilainen eri vahvassa virrassa, jotta liikehtely vastaisi pyörtyneen kalan liikettä, jota ainakin suurempi uistin ja lippa jäljittelee. Se ei saa lipattaa ja heittää kuperkeikkojansa vedessä liian nopeasti eikä myöskään liian hitaasti. Siinä suhteessa se kokonaan eroo devonista, joka aina pyörii yhtä tasaisesti akselinsa ympäri ja jonka liike aina on sama, pyöripä se hitaammin tai nopeammin.

Mutta kun uistin tai lippa sattuu olemaan oikeaa mallia siihen veteen, missä sillä kalastetaan, voi se tehdä ihmeitä. Ja erään uistimen kanssa minä kerran Huopanassa jouduin en tosin itse kalastajana, vaan toisen soutajana, semmoiseen syönnin peliin, että tulen sen aina muistamaan - ja harmikseni, jos sanon suoraan.

Tapasin kesällä Helsingin Esplanadissa vanhan kalakumppanin, joka sanoi olevansa menossa urheilukauppaan ostamaan jotain uistinta, jonka hän oli huomannut erittäin tehoisaksi saaristossa haukia uistellessaan. Hän arveli, että se ehkä olisi hyvä Huopanan lohillekin. Minä en uskonut, jos en ollut uskomattakaan. Vaan sopiihan koettaa, sillä kaikkea pitää koettaa. Vaikka olenkin vanhoillinen siihen nähden, millä lopulta kalastelen, minä kyllä aina kokeilen uusillakin, negatiivinenkin kokemus on kokemus sekin. En edes tiedustellut, millainen uistin se oli, jonka hän aikoi ostaa. On pyydyksiä, jotka sattuma saattaa muotiin ja joita sitten kauppiaat kehuvat asiakkailleen ja joita herkkäuskoiset ostavat, kunnes ne sitten yhtä pian häviävät. Niissä on aina olevinaan joku hienous ja salaisuus. Milloin pitää uistimen välttämättä olla päältäpäin kuparinvärinen ja alta hopeanvärinen, milloin taas päinvastoin, milloin ei kupari kelpaa lainkaan, vaan sitä vastoin ehdottomasti vaski. Olen minäkin niitä ostanut ja maalannut ja galvanisoittanut, pääsemättä kuitenkaan selvyyteen toisen tai toisen ehdottomista eduista, sillä lopulta kaikki pyydykset kalastavaisuuteensa nähden riippuvat veden väristä ja syvyydestä ja taivaan pilvisyydestä tai poutaisuudesta ja kuka lopulta tietää mistä taiasta, mutta sen tietää jokainen kalastaja, että aina ne oikkuilee ja yllättelee.

Elokuun keskivaiheilla tapasin toverini taas Huopanassa ja hänen laatikostaan tuli esille ainakin neljän tuuman pituinen soikea kalankuvainen hopeauistin, niitä semmoisia, joissa tylsä pyrstö on asetettu pääpuoleksi ja terävä pääpuoli pyrstöksi - miksi niinpäin, sitä en koskaan ole osannut selvittää - muodoltaan jotenkin samanlainen kuin se, jota käytetään Kemijoen suvannoissa. Ennen näkemistäni se erosi vain sikäli, että se oli yksivärinen ja kupera puoli oli tehty suomuille. Siinä oli kolme koukkuparia, yksi ylinnä, toinen alinna ja kolmas keskellä, oikeita ankkureita.

- Mikäpäs siinä, uistin kuin uistin, ainakin siinä p y s y y, kun kerran tarttuu, saattaa olla haukia varten hyväkin, mutta täytyy olla hyvin nälkäinen tai likinäköinen lohi, joka tuommoisen nielee.

- Menen minä nyt kuitenkin koettamaan aamiaiskalaa, kala kuin kala ja kala se on haukikin.

- Minä tulen soutamaan.

Toisen varmuus aina hiukan tarttuu. Eihän tiedä, syöhän lohi Keiteleessä sen suuria muikkuja ja ottaahan se koskessa salakkaakin, miksei se ottaisi senkin kuvaa niinkuin kaikenlaisen muunkin elävän ruokansa kuvaa?

Lähdimme niskaan hopeauistimen kauniisti kylläkin helähdellessä vapaa vasten. Oli tuulinen, lounaasta tempoileva ilma, milloin poudassa, milloin pilvessä. Niskassa on järven ja kosken rajalla pienoinen saari, jonka ympärillä on hyviä haukipaikkoja. Kierrämme sen ensin järven puolelta, mutta ei ole hauki syönnillään, vaikka on olevinaan niin hyvä pyydys, että sillä Tammisaaren satamassakin saa niin paljon kuin tahtoo. Ehkä ne ottavat saaren alapuolelta. Ei ota sieltäkään, vaan sen sijaan uistin kyllä useamman kerran ottaa pohjaan ja antaa haravansa täyden vesiheiniä. Siihen ne nuo moni- ja pitkäkoukkuiset yleensäkin ovat erittäin taipuvaisia, niillä on aivan erikoinen rakkaus myöskin pohjahakoihin, saa olla hyvin iso hako, joka niiden varassa ei nouse ylös.

- Maltahan... maltahan...

Laskeudumme alemma, siinä on paikka, jossa melkein aina on hauki, onpa joskus vaihteeksi lohikin. Siinä on sitä varten tarpeellinen kivi ja kiven rannanpuolella ahvenheinikkotukko. Jos ei siis siitä, niin ei mistään. Ja siinä se samassa ottaa kuin ottaakin. Näyttää olevan noin kilon painoinen, ja tulee oikonaan venhettä kohti.

Toverillani on luja, kankea vapa, jonka kärki kyllä on melkolailla taipunut, käyristynyt monessa tasapäätappelussa, mutta kestää yhä. Se on saanut olla mukana monessa kovassa koetuksessa sekä Tainionkosken kuohuissa että Äänekosken rännikanavan niskassa, joissa ei kuulema auta olla helläkätinen; jos antaa lohelle hetkenkään hengähdysaikaa, se menee. Täytyy huumata se ensi tempaisulla niin, ettei se ehdi ajatellakaan lähtemistä pelastavaan kuohuun. Siima ja peruke ovat ystävälläni yhtä lujat, peruke teräslangasta punottu. Kun hänen pyydykseensä kerran tarttuu ja jos vielä tarttuu niin hyvin, että kalan suupieli kestää, silloin hän myöskin voi vetää sen uuvuttamatta maihin, ei niin isoa, ettei se tulisi. Sillä tekniikalla on kyllä monet heikotkin puolensa, mutta on ainakin yksi vahva, se, että hyvän syönnin aikana ei aika mene hukkaan, niinkuin menee heikommilla vehkeillä. Ja onhan sellainen menettely urheilunkin kannalta tyydytystä antava sikäli, että ottaminen on koko ajan ottelua, vimmattua sylipainia elämästä ja kuolemasta ilman mitään kuolleita välikohtauksia, ilman yhtä ainoata hengähdyksen hetkeä, kala ei pääse painautumaan pohjaan, ei jurnittamaan eikä jarruttamaan, joka voi saattaa kärsivällisimmänkin epätoivoon.

Ja niinpä hauki nytkin vanhasta tottumuksesta otettiin oikonaan kotiin, pää korkealla, suoraan haaviin ja olisi kai tullut ilman sitäkin laidan yli yhtä kyytiä venheeseen. Vasta siinä se pääsi päristelemään ja päristelihe heti irti. Jos hän ei olisi pannut sitä niin tiukalle kuin pani ja päästänyt sen vain kerrankaan hyppäämään, olisi se päässyt jo ennen. Vahva vapa, luja siima, teräsperuke, isot koukut, tuima otto - ilman sitä se olisi mennyt, ja kun ei mennyt, oli se tämän tekniikan voitto - joka oli todistettava ja taas kerran todistettu. Olimme siitä usein väitelleet... minä myönsin.

- Näetkös nytkin?

Näinhän minä, mutta en minä sittenkään vielä ollut kaikin puolin vakuutettu... annahan olla, kun tarttuu suurempi, oikein suuri, eivät siinä mitkään pelit kestä.

- Niin suuria ei ole...ja jos ei kestä, niin olkoon kestämättä; joskaan silloin en ole saanut, olen ainakin urheillut, jos en olekaan voittanut, olen ainakin taistellut.

- Siis jatkamme.

- Minä olen valmis.

Lähdimme toivehikkain mielin soutamaan, sillä missä ja mitä yksi hauki ottaa, siinä ja sitä ottaa toinenkin. Olihan jo todistettu, että tämä suomuselkäinen uistin kelpaa ei vain Tammisaaren satamaan, vaan myös Huopanan haueille, ja minä ohjasin siis venheen takaisin vesille vähemmin epäilevänä kuin äsken. Uistimen omistaja oli niin vuorenvarma voitostaan, että sanoi: "Tuosta otetaan uusi ja parempi" - samassa kun hän heitti helisevän pyydyksensä ulos niin, että siima vinkui vavan renkaissa. Tuskin oli pyydys läiskähtänyt veteen ja ehtinyt hiukan upota, kun vapa taipui ja kala oli kiinni.

- Mikä se on?

- Lohi, souda!

Tunsin airoissakin, että se oli suuri, mutta en soutanut, vaan päästin päinvastoin venhettä virtaan, ettei kiristys kävisi ylen suureksi. Huusin vielä hädissäni, että hän päästäisi siimaa. Se menee kuitenkin alas, on soudettava maihin ja seurattava mukana Välisuvantoon saakka.

- Souda, sanon minä! komentaa toverini.

- Katkeaa...

- Ei katkea, souda!

Teen työtä käskettyä. Se on todellakin lohi, ja koettaa turhaan sekä oman voimansa että kosken niskan vesivoiman avulla laskea alas. Kun vapamies vääntää rullaa ja soutumies airoja, on se pian pinnalla kuin äskeinen hauki, velloen veden kauheaan vaahtoon niinkuin täydellä paineella liikkeelle pantu potkuri. Se ei voi sitä kauan kestää, sen täytyy koettaa pelastautua ylöspäin, kun ei voinut pelastautua alaspäin, ja se syöksee eteenpäin venhettä kohti, kilpaillen rullan ja soudun kanssa.

- Nyt on helvetti!

- Mikä on?

- Helvetti... elähän souda!

- Eikö enää? - Miksei?

- Malta!

- Pääsikö se?

- Ei, ei... rulla pakana... Nyt saat taas soutaa.

Oli tapahtunut, että rulla siiman kiskaisemana oli kimmonnut holkeistaan ja pudonnut kalastajan helmaan. Onneksi ei kala tiennyt siitä mitään, vaan tuli yhä ylöspäin, jollaikaa kalastaja oli ehtinyt panna rullan paikoilleen. Sellaisen kiristyskohtauksen jälkeen ei enää ollut pienintäkään pelkoa siitä, että se pääsee. Minä hinasin sitä siis tasaisessa tahdissa ylöspäin, se hyppäsikin, mutta hypätköön, oltiin syvällä vedellä ja jo niin ylhäällä, saaren kohdalla, ettei se olisi mennyt alas, vaikka olisi vähän hellittänytkin. Mutta toverini ei hellittänyt. Eikä kestänyt kauan, ennenkuin lohi oli pyörtynyt ja alkoi parikymmenmetrisen siiman päässä vintturoida pinnalla samanlaisin kuperkeikoin kuin se uistin teki, johon se oli tarttunut. Ja minä soudin rantaan, ajoin venheen kiinni kahden kiven väliin, tartuin koukkuun, eikä aikaakaan, kun meillä oli iso, ruskea, komea, ainakin kuusikiloinen koiraslohi venheessä, saatu uistimella, jota en olisi ikinä uskonut ottavan tämmöisellä kirkkaalla säällä. Oli otettu vajaassa viidessä minuutissa kala, jonka ottoon muulloin olisi mennyt yhtä monta kymmentä minuuttia ja joka luultavasti alas päästyään ja meidän noustuamme maihin olisi pysähtynyt vasta kosken alla Välisuvannossa.

- Mitäs sanot?

- Eläköön, hurraa!

Meillä oli siinä yhteinen tupakkatunti, ennenkuin aloimme uudelleen. Oli kuin olisimme kaataneet karhun ja pitäneet sille peijaisia. Ystäväni mieliala oli sekoittamaton ja minä soin hänelle sen tyydytyksen täydestä sydämestäni ja koetin itsekin olla siinä mukana. Koetin, sillä minun mielialani ei ollut aivan sekoittamaton. Ne siis todella ottavat tuommoistakin mammuttia Huopanankin lohet, joiden maku jo olisi pitänyt jalostua. Eikö niille todellakaan tarvitse tarjota sen hienompaa pyydystä? Siihenkö toteen meni kaikki heille antamani kasvatus pikkumullosesta alkaen. Eikö ne ymmärrä, että semmoinen ei lainkaan sovi minun perhoskoskessani? Eikö siis tarvita muuta kuin nakata mokoma metallilevy menemään ja vetää kuin köydellä venheeseen? Siihenkö toteen meni kaikki monimutkaiset perhoni, ja tutkimukseni ja teoriani ja tieteilyni senkin seitsemistä, senkin seitsemistä kymmenistä märistä ja kuivista ja suurperhoista ja pienperhoista? Olenko kaikkina näinä vuosina tehnyt turhaa työtä, nähnyt vuosikautisia vaivoja yhä hienontamalla pyydyksiäni ja päästänyt joka vuosi pienistä perhoistani ja hienoista perukkeistani kuinka monta monituista joka kesä! Ja koettanut opetella hienoja heittoja ja kehittää hienoja keinoja? Ja nyt kelpaa sille kosken arimmassa paikassa, matalassa niskassa, keskellä päivää, venheen pulikoidessa muutaman metrin päässä siitä, tuommoinen pelätti. Silloin niiden täytyy ottaa melkein mitä hyvänsä, vaikka suolaista silakkaa, joita kai siis täytyy ruveta varustamaan mukaansa vastavuosina?

- Mitäs tuumit?

- Tuumin vain, että se on komea kala ja että sinulla on ihmeellinen taikakalu uistimeksi.

- Tahdotko koettaa, vaihdetaan, ota sinä vapa, minä soudan?

- Kiitos, mutta kyllä minä yhtä mielelläni soudan itse.

Soudamme siis taas, laskemme niin alas kuin uskallamme siihen, missä niska alkaa viedä vettä kiivaammin, samalle linjalle kuin äsken. Kuljettelen venhettä edestakaisin, ja uistin, joka välkkää siellä niin, että näkyy venheeseen saakka, heilahtelee ylpeästi ja voitonvarmasti soudun mutkien mukana, kunnes se siimaa laskettaessa lopulta katoo niskajänteen alkavaan kuohuun.

- Nyt siinä on samanlainen!

- Jollei se ehkä ole pohjassa?

Olisin melkein suonut, että se olisi ollut pohjassa. Olisin saanut ruveta uskomaan, että äskeinen lohi oli vain sattuma, ehkä vanha ja likinäköinen, elämäänsä kyllästynyt itsemurhaaja.

- Ole huoletta, ei se ole pohjassa.

Ottaminen tapahtui samoin kuin äsken. En koetakaan enää suositella omia ottotemppujani ja kiskon siis venhettä ylös niin, että kokka kohisee. Rulla laulaa, vapa on melkein kaksinkerroin, se on niin suuri, että hänen sittenkin täytyy antaa sen mennä. Nyt huudan minä, miksi hän päästää?

- Ole huoletta, en minä päästä, kyllä se tulee, vaikka vähän meneekin, se on hauki.

Minusta on jostain syystä mieluista, että se on hauki eikä lohi. Koska se on hauki, niin oli lohi sitäkin enemmän sattuma. Se on suuri hauki, yhtä suuri kuin lohi, oikea suvantojen vanha susi, jumalan kiitos, että sellainen peto kerrankin saadaan pois. Se olkoon kernaasti uistimen ansio.

Meillä on taas viihtyisä tupakkatunti venheessa samassa paikassa kahden kiven välissä ja minunkin mielihyväni on nyt sekoittamaton.

- Kaksi haukia ja lohi, kauniit aamiaiskalat, lähdemmekö jo?

- Otamme mennessämme vielä kolmannen hauen.

Soudan hänet taas samaan paikkaan. Ei ota, ainakin ovat loppuneet ne lohet, jotka ottavat uistinta. Mahdollisesti ottaisi nyt devonia ja perhoa.

- Muutammeko? Koetammeko sitten jollain muulla?

- Emme.

- Sama se.

Käytän hänet vielä toisella rannalla, ennenkuin soudan ylemmä valkamaan. Soudan venheen aivan lähelle rantaa ja pyöräytän sen siinä takaisin. Siima ja uistin melkein pyyhkäisevät rantakiviä. Silloin on vapa vielä kerran vääränä ja siinä on vielä kerran lohi! Naaraslohi, pienempi kuin ensimmäinen, mutta kuitenkin lohi eikä hauki. Siis naaraslohetkin ottavat sitä, minun kaikkein kaunoisimmat, perhojeni parhaat ymmärtäjät - mutta herkutteleehan hienoinkin setteri välistä hevosen haaskalla kylän tiistien kera.

Vielä yksi hauki, niis neljä haukea ja kaksi lohta, se ei siis ole aivan yhtä hyvä lohiuistin kuin haukiuistin. Mutta ei ole enää epäilystäkään, että se sittenkin on erinomaine ase.

- Minä luovutan aseeni, minun on pakko antautua, onnittelen.

Kannamme saaliin korennossa pihaan. Onhan meillä nyt aamiaiskaloja kerrakseen. On ollut kaksi muuta miestä samaan aikaan koskella heittämässä sekä devonia että perhoja, niitä ja niitä, minun neuvokkieni mukaan. Ei kumpainenkaan ole saanut pyrstöäkään. Ainoastaan m e i d ä n uistimemme kelpasi. Samana päivänä saatiin sillä Alasuvannosta vielä kolmas suuri lohi ja haukia en muista kuinka monta.

Lähtiessään lahjoitti ystäväni minulle uistimensa ja kehoitti minua sitä ahkerasti käyttämään. Minä... minä en kastellut sitä kertaakaan koko syksynä. Sillä kalamies on vanhoillinen. Minä en tahdo, että Huopanan lohet oppivat ottamaan muuta kuin m i n u n devoniani ja m i n u n perhojani. Ja ottihan ne niitä ja ottavat kai vastakin.

Uistinta en käytä kiusallakaan, mutta jos hyvä toveri sallii, niin minä sitä hänelle kernaasti soudan. Sillä enpä muista, milloin minulla sittenkään olisi ollut niin jännittävän hipaisevaa kuin tuntiessani lohen pyrstön potkaisut - airojen nenissä. Sekin sensatio olisi jäänyt kokematta, jollei vapa, siima, uistin ja pyydys olisi ollut tehty siltä varalta.
Suurperho Oikeastaanhan onkimies on erakko. Harvoin meitä näkeekin

kahta samassa venheessä. Siihen on syynsä. Onginta on yhden työtä eikä siinä apumiestä tarvita muuhun kuin soutamaan suurissa koskissa, joissa ei voi rannalta heittää. Ammatti vaatii hiljaisuutta. Kuta varovammin ja vähemmän kolistellen liikkuu, sitä pikemmin täyttyy kontti. Oikeassa tunnelmassa pysyminen on onkimiehelle tärkeä viihtymisen ehto. Mutta se häiriytyy helposti, ellei satu semmoista toveria, joka yleensä on samassa vireessä. Vaikka hän muuten olisi minkämielinen tahansa, ei sillä väliä, kunhan hän on onkimielinen. Kalakaverien on oltava samasointuisia, onkimasointuisia. Sellaisia onkimasointuisia on harvassa, vaikka onkijoita onkin paljon. Syntyy helposti epäsointua. Toinen väsyy tai kyllästyy ja joutuu pois vireestä, kun toinen on kärsivällisempi ja innostuneempi ja tahtoisi jatkaa, silloin kun toinen haukottelee leukansa sijoiltaan ja ehdottaa, että mentäisiin kotiin. Voi syntyä erimielisyyttä myöskin siitä mihin mennä, ja kun sieltä sitten ei saa, tulee pahalle tuulelle se, joka ehdotti väärin. "Mennään sitten sinun paikkaasi" - vaan jos sielläkään sitten ei e n ä ä syö, on mieliala vielä kerran häiriintynyt.

Siksi minä yleensä ongiskelen yksin, saadakseni olla ja tulla ja mennä mieleni mukaan ja toimia kaikkien päähänpistojeni mukaan. Luonnostakin minä ongella istuessani nautin enemmän yksin kuin kaksin. On sanomattoman suloista istua metsälammen kaislikkorinnassa näkemättä ketään ja kuulematta mitään, samoin meren ulkokarilla loitolla väyliltä ja laivoista, jotka kulkevat jossain kaukana, tai koskella, jossa ainoana seurana on vain veden ainainen vilinä. Niille yksinäisyysjuhlille ei vedä vertoja mikään.

Mutta j o s on oikein samansointuinen toveri, jos sattuu hänen kanssaan saamaan hyvin, silloin ei taas mikään ole sen ilon ja tyydytyksen veroista kuin soutaa kaksin kotiin yhteinen saalis ja uudelleen ja uudelleen läpikäydä retken vaiheet ja muistella vanhaa ja suunnitella uutta ja tehdä johtopäätoksiä kokemuksistaan ja huomioistaan. Varsiukin lohenonginnassa, jossa on ainaista uutta ammatillista oppimista ja jossa yksinomaan omine kokemuksineen ei pääse pitkällekään, on samataitoinen ja samaintoinen ja muuten mukava toveri verraton.

Monivuotinen toivoni päästä taas kerran onkimaan lohia yhdessä ystäväni W*:n kanssa oli vihdoin toteutunut. Hän oli niitä meillä verrattain harvoja urheiluonkijoita, jotka harrastavat hienomman onginnan vaikeata ja viehättävää taitoa ei vain käytännöllisesti, vaan myöskin teoreettisesti. Englanninkieltä taitavana hän seuraa onginnan emämaan kirjallisuutta sillä alalla, sen johdosta tuumaillen ja tieteillen. Hänen esimerkkiään seuraten minäkin olen koettanut hiukan perehtyä tähän onkijalle tarpeelliseen kieleen. Olemme molemmat päässeet jossain määrin perille perhosista, niiden kehittymisajoista ja ilmaantumisista ja tehneet itsellemme teorioita ei vain siitä, mitä perhoa mullonen milloinkin ottaa, vaan myöskin, minkätähden se sitä tekee. Pyrkimyksenämme on ollut englantilaisten kokemuksia omiimme sovelluttamalla koettaa saada sekä vanhoista yleisvarastoista valituksi että osviittojemme mukaan uudesti valmistutetuksi sellaisia perhotyyppejä, jotka niissä ja niissä tapauksissa ja tilanteissa soveltuisivat niihin vesiin, joissa olemme kalastaneet. Sitä varten me talvisin tuon tuostakin puramme pyydyslaatikkomme - joka ohimennen sanoen W*:llä on, niinkuin kaikilla pitäisi olla, ensiluokkaista tekoa, samoinkuin hänen vapansa ja muutkin vehkeensä - puramme ne ja käymme uudelleen ja aina uudelleen läpi perhosvarastomme, jotka vuosien kuluessa ovat kasvaneet kauniiksi kokoelmiksi. Paljonhan niissä on kuollutta lastia, jolla ei ole saatu eikä kaikella tullut koetetuksikaan, luettelojen mukaan tilatuita merkillisyyksiä, mutta on siellä myöskin elävää tavaraa, jota aina ottaa ja jota on varastoon hankittava joka vuosi uutta. Siellä on, pienimmästä tummimmasta mullos- ja harriperhosta suurimpaan ja koreimpaan lohiperhoon saakka, kaikki hyvin lajiteltuna laatikoihin ja lompakoihin. Moneen niihin on kiintynyt muistoja onnistuneista saaliista, toisiin yhä vieläkin kirveleviä muistoja pettymyksistä, vielä toisiin toiveita vastakesäisten kokeilujen varalta... "Tuolla olisi mahdollisesti saanut..." - "Se näyttää kylläkin kiehtovalta"... - "Ota sinä se ja koettele ensi kesänä." - "Kenties sinä koetat tätä, se oli viime syksynä erinomainen" - ja niin niitä vaihdetaan, ja se on hauskaa talvi-iltahuvia, siirtymistä mielikuvituksessa sinne kauas kesäöiselle koskelle. kun autot täällä toitottaa ikkunan takana. Kaihoten ne taas pannaan takaisin - on vielä pitkä yksitoikkoinen talvitaival siihen, kunnes taas ollaan koskella. Sen nukkuisi kernaasti karhuna kylkeä kääntämättä.

Se taival kuitenkin katkeaa, kuinkahan katkenneekin - ja nyt olemme samoine laatikoinemme koskella, kahdessa tutussa kamarissa, vehkeet levällään, pulmat punnittavina, mutta nyt on mahdollisuus niiden ratkaisemiseen ei vain teoriassa, vaan myöskin käytännössä, sillä koski kuohuu ikkunan alla ja pikkupuro lirisee omassa pihassa... ikkunasta lentelee perhoja sisään ja hermosto latautuu kaiken sen sähköllä. Mutta vaikka hänessä kuinka kihelmöisikin, vanha kalamies ei kiirehdi poikahattaran tavoin koskelle ottaen umpimähkään mukaansa pyydyksen, millä joskus on saanut tai kuullut saatavan, vaan mitä juuri nyt pitää siitä ja siitä syystä mahdollisimman edullisena.

Olemme vähitellen valmiit - minulla on heittosiimassani harmaanruskea yleisperho March brown, toverilla suuri musta Sweep, jossa on muuan höyhen sinistä. Ja meillä on kummallakin ollut omat syymme, usein keskustelun alaiset, joiden mukaan olemme tehneet valintamme. Täytyy aina olla todennäköisyys tukemassa pyydyksen valintaa. Sama se, jos se on oleva erehdys, sillä erehdyskin on kokemus, ehkä vielä suurempi kuin se, joka saavutetaan oikeaan osumisella, sillä onnistuminen tekee vanhoilliseksi, erehdys kannustaa uusiin kokeiluihin.

Minä olen yleensä ollut taipuvainen kalastamaan niin sanotun jäljittelyteorian mukaan, joka tietää sitä, että mulloselle on tarjottava tekoperho mahdollisimman paljon sen näköisenä, kuin minä se esiintyy luonnossa kunakin aikana. Edellä olevassa kuvauksessa "Stenofylax stellatus" olen esittänyt esimerkkejä tämän teorian menestyksellisyydestä, samoin myös kirjoituksessa "Salaperäiset säyneet". Tavallisimmat perhoni ovat olleet kooltaan ja vivahdukseltaan erilaiset ruskeat, mustat, tumman- ja vaaleanharmaat ja punaisenruskeat, joista toiset jäljittelevät veden pinnalle putoilevia munivia perhoja, toiset virran mukana tulevia pinnalle pyrkiviä puolikehittyneitä perhoja eli n.k. nymfoja tai subimagoja, toiset vedessä liikkuvia toukkia. Olen käyttänyt, nimeltään mainitakseni vain muutamia, m.m. March brown'ia, Stonefly'tä, Bridge'ä, Orange- ja Yellow mallard'ia, Cinnamon'ia, Hoflands fancy'ä, Hammonds adopted'ia, Alder'ia, Hardys favourite'a, Zulu'a, Brown-, Red- ja Soldier palmer'ia y.m. Toverinikin on varsinkin Huopanassa onkiessaan käyttänyt näitä, mutta Kalkkisissa hän on aina saanut paremmin suurilla perhoilla niinkuin Sweep'illä, Silver grey'llä, Silver doctor'illa, Jock scott'illa y.m. suuremmilla ja pienemmillä lohiperhoilla. Sen lisäksi on hänellä siellä ollut erikoinen suuri perho, josta tuonnempana. Näitä suurempia perhoja ei minun aikanani ja tuskinpa sitä ennenkään ole yleensä käytetty Huopanassa, ennenkuin eräs klubimme jäsen alkoi käyttää niitä siellä erinomaisen tuloksellisesti Simunan koskessa ja Haapakoskessa saamansa kokemuksen nojalla. Muuallakin, m.m. Puntarinkoskessa on lohiperhoilla, varsinkin pienillä, saatu sekä suuria että pieniäkin.

Päätimme nyt koettaa kumpaakin lajia, hän omia suosikeitaan, minä omiani.

Vakuuttaakseen minua oman teoriansa puolesta W* oli antanut minulle matkalukemiseksi H. T. Sheringhamin teoksen "Elements of angling", jossa on erikoinen luku "The big fly", suuri perho. Siinä huomautetaan aluksi siitä, että vaikka mullonen joskus onkin tilaisuudessa ottamaan perhosia veden pinnalta, se ei saa kaikkea tai edes suurinta osaa ravintoaan sitä tietä. Kaikissa koskissa se hyvin suureksi osaksi elää pohjaravinnosta: toukista, etanoista, jokikravuista ja kaikenlaisista pikkukaloista. Sellaiseen ravintoon tottunut kala ei erittäin halukkaasti ota onkimiehenkään perhoa, varsinkaan ei pientä perhoa, vaikka sitä voi silläkin saada, kun sattuu. Perhosvavalla kalastavan täytyy silloin turvautua n.k. "suurperhoon". Se oikeastaan ei ole mikään perho, vaikka se muodoltaan ja rakenteeltaan sitä muistuttaakin. Jos se jäljittelee jotain, niin se jäljittelee pientä kalaa tai kalanpoikasta. Oikeastaan jokainen lohiperho jäljittelee jotain sellaista vesielukkaa. Näitä lohiperhoja on satoja lajeja, mutta ei niitä käytännössä tarvitse kovinkaan monta. Sheringham luettelee seuraavat: March brown, Silver Gray, Dusty Miller, Silver Doctor ja Alexandra. Mitä näiden perhojen suuruuteen tulee, suosittelee hän puolituumaisesta puolitoistatuumaiseen, pienimmän lajin kuumaa ilmaa ja kirkasta, matalaa vettä varten, suurimman tuulisina päivinä ja sekaisen tai tumman veden aikana. Näitä perhoja on hänen neuvonsa mukaan käyteltävä niin, etta niiden liikkeet jäljittelevät kalan liikkeitä. Ei siis riitä, että ne niinkuin pintaperhot heitetään pinnalle veden vietäväksi, vaan on niitä liikuteltava, niinkuin vedessä liikehtii pieni hermostunut tai muuten sairas pikku kala. Se tapahtuu parhaiten hiukan nostamalla ja laskemalla vavan kärkeä. Perho on heitettävä joko poikkivirtaan tai alas, ei aivan kauas, vaan niin, että vavan kärki aina tuntee perhon. Siima ei saa joutua mutkalle, koska mutka vetää perhon veden läpi epähoukuttelevassa asennossa ja koska kala tartuttuaan helposti pääsee irti. Paras paikka ja aika tällaiselle kalastukselle on se aika ja paikka, jolloin ja johon suuri mullonen nousee etsimään ruokaansa. Aikainen aamu ja myöhäinen ilta tarjoovat parhaan tilaisuuden suurten saantiin suurilla perhoilla.

Kun onkimies tavallisesti sitkeästi takertuu varsinkin sellaisiin pyydyksiin, joilla hän on tuloksellisesti kalastellut, olin minä yhä hiukan epäilevällä kannalla noiden suurten perhojen suhteen ja tein sen vastaväitteen, että koska nämä suurperhot siis eivät jäljittele perhoja, vaan kaloja, niin on yhtä hyvä ja parempikin kalastaa täyllä tai kalankuvalla niinkuin devonilla ja silkkikalalla, ne kun saa lentämään kauemmas ja paremmin uppoamaan. Olin puolestani tullut hyviin tuloksiin aivan pienillä ruskeilla ja sinisillä silkkikaloilla, jotka jäljittelevät sekä pientä mullosen poikasta että salakkaa ja särkeä ynnä muuta sen semmoista. Sitäpaitse olin saanut suuriakin aivan pienillä hyönteisiä jäljittelevillä huopanaperhoillani ja pidin niin ollen varmana, että silloin kun perhoja on pinnalla ja mulloset kiinnittävät niihin huomionsa ja asettuvat niitä odottamaan ja ottamaan, silloin niiden täytyy ottaa myöskin niiden jäljennöksiä, jos jäljennös kerran on oikea ja tarjotaan viehättävällä tavalla, tarpeeksi hienosti. Uskoani näihin perhoihin vahvisti ainakin Huopanaan nähden se, että kun eräänä edellisenä vuonna W* alussa oli käyttänyt suurta Kalkisten koskessa hyvin kalastavaa Sweep'iä, oli minun samaan aikaan ja samassa paikassa käyttämäni pienempi Stonefly osoittautunut niin paljoa näpsemmäksi, että hänkin kävi käyttämään sitä. Olivathan muutkin Huopanan kalastajat, samoin kuin minä itsekin, kokeilleet lohiperhoilla, mutta aina palanneet vanhaan tyyppiin.

Tähän huomautti W* oikein kylläkin, että vaikka täky ja keinotekoinen metalli- ja silkkikala ehkä tekevätkin saman tehtävän, on perho kuitenkin hauskempi ja hienompi, olkoon se sitten suuri tai pieni. Sitäpaitsi se ei tartu pohjaan yhtä helposti kuin nuo raskaammat toiset ja saa sen sijoitetuksi ahtaampiin ja matalampiin paikkoihin kuin ne.

Näin punniten puoleen ja toiseen me astelimme kumpikin ominemme koskelle. Ja minun täytyy heti myöntää, että "suurperho" suoriutui kunnialla kilpailusta. Tosin kyllä minun perhojani pienet ottivat yhtä hyvin kuin ennenkin perhojen parveiluaikoina, mutta suuria niillä ei saanut. Sitä vastoin Sweep sekä muut suuret suuressa syvässä väylässä tekivät erinomaisesti tehtävänsä. Heti ensimmäisellä käynnillään sai toverini useita kauniita kaloja ja minäkin sain Silver Doctor'illa muutaman. Mutta parhaan saaliin antoi toverilleni eräs suurperho, jota hän muun nimen puutteessa nimitti Kalkis-perhoksi. Sen koukkunumero oli 1 1,5 Limerik ja se oli rakenteeltaan siivet vaalean ruskeat ja mustatäpläiset, ruumis keltainen, pää vihreä ja niskahöyhenet (hackles) ruskeat. Se oli Englannissa teetetty erikoisesta tilauksesta erään kotitekoisen mallin mukaan, joka oli saatu jonkun vanhan kalastajan perhoskirjasta. Oliko tämä malli tuon vanhan kalastajan oma keksimä vai mahdollisesti jäljennetty jostain aikoinaan Englannista tänne kulkeutuneesta, en tiedä. Ei ole helppo sanoa, mitä vesielukkaa tämä perho jäljittelee, mahdollisesti jotain heinäsirkkaa tai myöskin jotain toukkaa. Olen löytänyt sekä Huopanan kosken pohjasta että kalojen kurkusta siihen vivahtavia toukkia. Voi se myöskin muistuttaa aivan pientä ensimmäistä kesäänsä elävää mullosen poikaa, jossa keltainen väri on vallitseva väri. Sekä sitä että Sweep'iä kuin myöskin muita lohiperhoja otti hyvin, joka päivä useampi suuri, joista osa saatiin, osa menetettiin syystä, että tukit ja ruuhkat yhdessä voimakkaan veden kanssa vaikeuttivat ottoa.

Tuli siis todetuksi, että suurperho ajaa asiansa Huopanassakin niinkuin muuallakin. Se oli sangen arvokas kokemus, joka saavutettiin suureksi osaksi toisissa vesissä saavutetun kokemuksen nojalla, vesissä, joissa on enemmän vettä kuin Huopanassa ja vähemmän perhoja. Nyt siellä oli vettä tavallista enemmän, suuressa koskessa niin paljon, että pienet perhot eivät siinä kestäneet ehyinä eivätkä kalat siinä siis niitä voineet saada eivätkä niin ollen myöskään asettaneet syöntiänsä niiden mukaan niinkuin useina edellisinä vuosina, jolloin vettä oli ollut vähemmän. Suuremmat suuressa koskessa asustavat kalat olivat siinä nyt vaanimassa etupäässä kalaravintoa ja ottivat sitä pyydystä, joka tätä ravintoa jäljittelee. Siis aivan sama huomio, kuin minkä Sheringham oli tehnyt.

Mutta samalla tuli myöskin todetuksi, niinkuin muuten jo kauan sitten oli tapahtunut, että suuret lohet, kilon kokoisista ylöspäin tähän aikaan kesästä - paria viikkoa ennen juhannusta - ottavat erittäin ahneesti myöskin täkyä ja niitä pyydyksiä - devonia ja silkkikalaa - jotka sitä jäljittelevät. Minä näet, toverini kokeillessa perhoillaan, kokeilin näillä, hänen kanssaan kilpaillen, ja sainkin. Kuinka melkein samalla tavalla tehokkaita nämä molemmat pyydyslajit olivat, kävi aivan erikoisesti selville eräänä iltana Välisuvannossa. Siinä on otvia pitämään asetetun arkun maan puolella tyyni paikka, jonka laitaan otvan alle oli muodostunut ruuhka. Heitin tähän tyyneen devonini lähelle poikkitelaisen puun päätä, jossa näytti pitävän olla suurenkin kalan mukava väijymäpaikka. Oitis ajoi sitä suuri kala, mutta palasi heti pois, nähtävästi huomaten petoksen, kun pyydykseni ei pyörinyt tarpeeksi nopeasti. Heitin toisen kerran, mutta nyt vedin lujemmin ja taas ajoi samankokoinen, ehkä samakin kala ja tarttui, kunnes meni ruuhkan alle ja pääsi. Nyt heitti toverini Kalkis-perhonsa samaan paikkaan ja sitäkin otti samassa, vaikka sekin sitten pääsi. Mutta todistettu oli, että nämä molemmat pyydykset olivat olleet yhtä näpsät. Ei nytkään ollut ottanut pieniä perhoja, joita olin ensi aluksi koettanut. Aivan samaan kokemukseen tultiin eräänä yönä niskassa. Sielläkään eivät minun pienet ja ruskeat perhoni kelvanneet, mutta kyllä Kalkis-perho ja devon. Suuri otti toista niinkuin toistakin, vaikka tukkiruuhka taas esti niitä saamasta maihin. W*:n siima kävi kalan mennessä alas ruuhkasta ulos pistävään puuhun ja kala meni menojaan. Samoin kävi minulle. Estääkseni siimaa tarttumasta ruuhkaan lähdin seuraamaan kalaa alas ja jouduin alapuolelle tuon puun. Silloin tuntui kala kääntyvän ylös ja tekevän sen vinhassa vauhdissa. Mutta se menikin alas vetäen siimaa tukin ympäri ylöspäin. Huomasin sen vasta sitten, kun melkein kaikki siima oli ulkona ja minun oli lähdettävä mukaan. Kun siima viimein tarttui ja pysähtyi juoksemasta, oli kalakin poissa.

Jatkoimme kokeiluamme koko viikon samalla ohjelmalla ja samaan tulokseen tullen, eli että otti suurperhoa yhtä hyvin kuin devoniakin. Paitse devonilla kokeilin myös salakalla. En saanut sillä sentään suurempia kuin yksikiloisia, mutta niitä olisin saanut niin paljon, kuin olisin viitsinyt ottaa. Niitä seisoi eräissä paikoissa suuressa koskessa laumoittain, luultavasti vieri vieressä kiinni, koska sain niitä melkein yksien jalkaini sijoilta, melkein joka heitolla. Tämä täyllä saanti on muuten tavallinen kevätkesästä täällä niinkuin muuallakin, jolloin pikkukalat laskevat koskeen järvestä, josta lohet niitä silloin sinne seurannevat. Viittaan kuvaukseeni Koukkuvirrasta.

Tässä yhteydessä toverin kanssa vietetty viikko Huopanan rannalla on hauskimpia ja opettavimpia kalamatkojani. Kalasteltiin, istuttiin, tuumittiin ja tupakoitiin. Yhteisin kokeiluin saavutettu kokemus osoitti, että siihen aikaan vuodesta, kun koskessa on paljon vettä ja vähän perhoja ja kun suuri kala on laskeutunut siihen salakkaparvien mukana, pienet koskiperhoja jäljittelevät hyönteiset eivät käy, mutta sen sijaan täky ja täkykaloja jäljittelevät keinotekoiset pyydykset - sekä myöskin "Suurperho", olipa se sitten Sweep, Kalkis-perho tai muu n.k. lohiperho.

Oli minulla kuitenkin eräänä yönä ilo saada vettä omaan vanhaan myllyynikin, kun minun onnistui saada suuri käymään kiinni entisiin "omiinkin" perhosiini, ja aivan erikoisiin omiini. Olin viime talvena toverini kautta tilannut Englannista ruskeita Orange Mallard'eja, hiukan pienempiä kuin ne, jotka jäljittelevät suurta Stenofylax Stellatus'ta, sitä varten, että koskelle varsinkin kesällä ilmaantuu perhoja, jotka ovat muutoin suurien syksyllä tulevien Stenofylax'ien kaltaisia, mutta kooltaan hiukan pienempiä. Eräänä yönä aamupuoleen yötä, kun palasin säyneitteni luota Alasuvannosta, menin vielä kerran ylös koskelle katsomaan, mitä mahdollisuuksia siellä ehkä olisi tarjolla. Huomasin, että niskasta tuli alas noita juuri pienen Orange Mallard'in kaltaisia ja kokoisia perhoja ja että pikku mulloset Louhulla, joka on eräs kosken matalampi monikivinen haara, olivat täydessä syönnin touhussa. Erään kiven alapuolella nouseskeli säännöllisesti vähin väliajoin muuan suurempikin, nieleskellen siinä toisen perhon toisensa jälkeen. Heitin siihen ensin lohiperhon sillä seurauksella, että kala hetkeksi lakkasi nousemasta ja vetäytyi pois, mutta alkoi sitten taas syöntinsä. Panin nyt Orange Mallard'ini ja koetin sijoittaa sen niin lähelle mullosen nokkaa kuin voin. Se oli heti kiinni, luultavasti noin kolmekiloinen. Tappelin sen kanssa kotvan aikaa vaikeassa vedessä kivien ja tukkien keskessä, kunnes se meni käymäsillaksi asetettujen puiden alle, tuli kyllä taas ylös, mutta pääsi ottaessa, kun ei ollut koukkua mukana.

Pidin tätä hyvänä enteenä siihen, että jahka elokuussa palaan ja vesi laskee välisuvannossa ja kalaruoka vähenee eivätkä täkyvehkeet ja sen semmoiset kelpaa, taas tulee Stenofylax-perhojen vuoro päästä entiseen arvoonsa. Mutta kävi kuitenkin niin, että vaikkei toverini ollutkaan mukana suurine perhoineen, hänen suurperhonsa ne kuitenkin kalastivat parhaiten ja antoivat leimansa syyskalastukselleni. Perholla saamistani suurista oli enemmän kuin kaksi vertaa saatu lohiperhoilla Sweep, Silver grey ja Dusty Miller. Joka kerta kuin aloitin onkimiseni, annoin aina etusijan omilleni ja vasta, kun niitä ei ottanut, turvauduin suurperhoon, jolla joskus sain heti paikalla siitä, mihin turhaan olin heittänyt toisia. Devonia otti melkein yhtä hyvin kuin suurperhoja, joten jäljittelyperhoilla saatujen suhdeluku toisiin pyydyksiin nähden yhä enemmän pienenee. Tämä kuitenkin vain suuriin nähden, sillä pienet ottivat yhtä uskollisesti kuin ennenkin pieniä perhojani, joiden joukossa oli sekä useita aivan uusia siivettömiä n.k. spiderperhoja että myöskin Huopanan luonnonperhojen mukaan Englannissa valmistettuja uusia. Luultavasti olisi tulos suurperhojen hyväksi ollut vielä näkyvämpi, jos keväällinen toverini olisi ollut syksylläkin mukana perhosvarastoineen, minun oma suurperhovarastoni kun oli verrattain vaatimaton ja vanha.

Vielä mainittakoon, että hiukan kokeilin n.k. Nirhalla, joka Vuoksessa kuuluu olevan ainoa, jolla siellä saadaan. Niinkuin tunnettu on se joko hansikkaan tilkusta tai sinisestä vaatekappaleesta tai mullosen tai hauin nahkasta tehty kalan kuva ilman propellia. Sitä käsitellään siellä aivan niin, kuin Sheringham neuvoo käsittelemään suurperhoa, uittamalla venheen perässä lähellä pintaa ja nostamalla ja laskemalla vavan värkeä. Vaikka se jäljitteleekin pinnalla uiskentelevaa pikkukalaa, niinkuin muikkua, tai juuri sen vuoksi, on se katsottava suurperhoksi. Vuoksenniskasta eräältä ammattikalastajalta saamallani mullosennahkanirhalla onnistuin kiinnittämään yhden suuren, joka kuitenkin hetken kuluttua pääsi, se kun kolmikoukkuun jääneestä suomuksesta päättäen oli ulkoapäin kiinni. Vastainen kokeilu vastatkoon siihen, missä määrin tämä pyydys kalastaa Huopanassa. Halpahintaisuutensa vuoksi, se kun oikeastaan ei maksa mitään, jota vastoin lohiperhot nykyään ovat monen kymmenen markan hinnassa, olisi se ehkä otettava yleisemmin käytäntöön varsinkin vesissä, esim. Koukkuvirran tapaisissa, joissa lohi nousee pyydystämään pintakalaa. Kiinnitän kotimaisten urheilukalastusvälineiden valmistajain huomiota tähän pyydykseen, jonka sitäpaitsi osaa valmistaa kuka hyvänsä hiukan kätevämpi kalastaja itse.

Vaikka suurperho tänä kesänä siis osoittautui näin antavaksi Huopanassa siellä vallinneiden veden korkeussuhteiden vuoksi, luulen kuitenkin, että jahka taas tulee vähävetisempiä vuosia, luonnonperhoja jäljittelevät suuremmat ja pienemmät perhot kuitenkin pääsevät entiseen arvoonsa. Olen vakuutettu, että hienoon siimaan kiinnitetty ruskean harmaa pikkuperho sittenkin on silloin viime tingassa ainoa autuaaksi tekevä. Ehkä on myöskin ilmaantuva joku uusi perho. Sillä jos missä, niin perhoskalastuksessa toteutuu sananlasku, että kuta kauemmin elää, sitä useamman kärpäsen näkee. Olen toverilleni W*:lle kiitollinen siitä, että hän näytti ja neuvoi minulle nämä suurkärpäset... Niin että vaikka kalamies tavallisesti pohjaltaan onkin erakko, ja hänen usein tekee mieli olla yksin, tekee hänelle hyvää ja on hänelle hyödyksi olla koskellaan joskus myöskin toisen kanssa kaksin.
Englantilainen Olin niin paljon kuullut ja lukenut englantilaisesta

onkimataidosta, että jo kauan olin toivoskellut tilaisuutta päästäkseni näkemään, kuinka englantilainen oikein onkii. Viime kesänä tämä toivo vihdoinkin toteutui.

Vaikka kirjallisuuden avulla koettaisikin päästä esim. heittotekniikan ja perhoskäsittelyn perille, ei se kuitenkaan onnistu samassa määrin kuin omin silmin nähden. Onkimisen taitohan on Englannissa kehittynyt korkeammalle kuin missään muualla maailmassa. Se on siellä muihin maihin verraten niin korkealla, että jos tahtoisi arvata englantilaisen kulttuurin tasoa sen mukaan, se olisi korkein maailmassa. Tunnen sitä oikeastaan vain urheilukalastusvälineitä valmistavien liikkeiden luetteloista ja niistä tuotteista, joita niissä esitetään ja joista osan olen saanut itsellenikin hankituksi, mutta se antaa minulle jo sekin aavistuksen, mitä tuo kulttuuri mahtanee olla muillakin aloilla. Ei tarvitse muuta kuin avata sellainen hienolle kiiltopaperille painettu luettelo, niin avautuu siellä onkijalle ihmemaailma mitä ihanimpia valmisteita pitkästä kahden käden lohivavasta, jolla otetaan satain kilojen jättiläiskaloja, niinkuin masheer ja tarpon, hentoon yhden käden perhosvapaan, joka hyttysen kokoisen tekohyönteisen avulla tuo maihin vastaavan kokoisen pikkumullosen. Tarjotaan jouhenhienoja silkkisiimoja ja vielä hienompia melkein näkymättömiä perukkeita, joilla kuitenkin saa uuvutetuksi villeimmänkin kilon kalan. Näkee kuvattuina mitä herkullisimpia virveli- ja perhosrullia. Mutta ennen kaikkea perhoja, joista jokainen on hienojen naishyppysten taideteos, joiden höyhenet ovat kerätyt ja valikoidut Huippuvuorilta Hyväntoivon niemeen. Toiset niistä, kaikkein pienimmät kuivaperhot, ovat niin pieniä, että ovat käsiteltävät pihtien avulla, toiset, lohiperhot, taas suuria ja loistavia kuin paratiisilinnut. Näiden kuvat luetteloissa ovat väripainotaidon mestariteoksia - mitä sitten alkuperäiset! Ennenkuin nämä valmisteet on voitu saada aikaan, on niitä valmistavan teollisuuden täytynyt läpikäydä vuosisatain kehitys, on tarvittu tutkimista, kokeilua ja monien miespolvien yhteistä ja jatkuvaa älyllistä ponnistusta, uupumatonta harrastusta lempiasiaan, lempiurheiluun, jonka harjoittamiseen ei yllytä vain saaliinhimo, vaan jalostettu aatteellinen intohimo hienoon aseeseen, seurusteluun luonnon kanssa, rakkaus siihen ja pyrkimys sen salakammioiden avaamiseen näiden avaimien avulla. Että tämä tällaisia tarpeita palveleva teollisuus kannattaa sinä suurteollisuutena, mitä se on, se todistaa osaltaan sekin, että tuon harrastuksen ja rakkauden on oltava laajalle levinnyt ja kaikkiin kansankerroksiin juurtunut - niinkuin se onkin sekä Albionin saarilla että sen siirtomaissa, koko anglosaksisessa maailmassa.

Ei muutoin saisi kannatustaan myöskään se kirjallisuus, minkä onkimaurheilun harrastus on luonut englanninkielellä. Sehän on hyvin monipuolinen, laaja ja perinpohjainen. Se on osaksi tieteellistä kalojen, hyönteisten ja vesieläimistön tutkimista, mitä yksityiskohtaisimmin ammatillista heittotaidon opettamista, sekä myöskin kaunokirjallista onkijan tunnelmain tulkitsemista ja luonnon ja luonnon helmassa elämisen ylistystä sekä runoin että suorasanaisesti. Se on spesialisoitunut suurissa ja monissa teoksissa käsittelemään urheilun eri haaroja, mitkä lohenongintaa, mitkä mullosenongintaa, mitkä kaikenlaisen muun kalan. On eri teoksia, jotka usein toisiaan vastaan väitellen esittävät esim. mikä märkäperholla, mikä kuivaperholla kalastamisen etuja mitä perinpohjaisimmalla asiantuntemuksella ja asiaan innostumisella molemmin puolin.

Olin viettänyt monet talvi-illat sen kirjallisuuden nauttimisen seurassa. Ongintani oli siitä saanut sekä teoreetisesti että käytännöllisesti tukevampaa pohjaa ja silmäni olivat auenneet näkemään ilmiöitä, joita ennen vain hämärästi aavistin tai joista siihen asti minulla itseoppineella ei ollut aavistustakaan.

Mutta, niinkuin sanoin, en ollut nähnyt englantilaista onkitaitoa käytännössä. Varsinkin olisin halunnut nähdä onkimista kuivalla perholla. Märkä- ja lohiperholla onginnan, jotka tapahtuvat jotenkin samalla tavalla, luulin osaavani jotakuinkin. Se on kirjainkin avulla pian opittavissa. Märkäperhon heittäminen on verrattain helppoa, kun vapa vain on sopiva ja se ja siima painoltaan ja paksuudeltaan sointuvat yhteen. Kun virta on saanut viedä siimaa jonkun verran ulos vavan kärestä, nostetaan vapa niin paljon, että se taipuu hiukan taapäin, annetaan samalla nousseen vavan oikaista siimaa niin suoraksi kuin se on mahdollista, jolloin vapa sen jälkeen samassa viedään eteenpäin. Perho silloin putoo veteen joko poikki kosken tai viistoon, kuinka tahdot. Veteen pudonnut perho saa sitten upota niin paljon kuin tahtoo ja kulkeutua kaaressa virran mukana, kunnes se siiman suoristuessa pysähtyy, jolloin tehdään uusi hiukan pitempi heitto jne. Tämä on sitä, mitä englantilaiset nimittävät wetflyfishing'iksi. Se on hiukan umpimähkäistä lätkimistä, kosken piiskaamista paikasta toiseen. Onkija laskeutuessaan ylhäältä alas ei tiedä koskaan varmasti, onko kala siinä, mihin hän heittää, ja kun otto tapahtuu syvässä, ei hän näe, milloin ja millainen kala ottaa, ainoastaan tuntee sen ensin siiman tiukkenemisesta ja sitten vavan kärjen taipumisesta.

Kuivaperholla onkiminen eli n.k. dryflyfishing sitä vastoin on paljon hienompaa ja mutkallisempaa. Sitä harjoittaessa heitetään perho ylävirtaan eikä se saa upota. Ennenkuin käsi tuntee kalan käyneen kiinni, näkee sen silmä, ja käsi tekee vapaa nykäisevän liikkeen samassa tuokiossa. Olin koettanut tätäkin konstia, mutta kun minulla oli pitkä kahden käden vapa, ei käden vastaus kalan ottoon ehtinyt tarpeeksi pian, josta oli seurauksena, että kala melkein aina pääsi. Huomasin pian, ettei se käy, ennenkuin saan yhdenkäden vavan, ja oli siinä hiukan muutakin, jonka nyt sain oppia englantilaiselta.

Hän saapui koskellemme erään kalastustoverini seurassa, jäntevä, solakka, tyyni, arvokas, ystävällinen gentlemanni, samaa tyyppiä, jonka olin nähnyt ja jota ihaillut monissa kuvissa heikäläisistä onkimiehistä, sekä kirjoissa että aikakauslehdissä. Hän oli puettu ruskean harmaaseen takkiin ja polvihousuihin, hattu pehmeää huopaa. Ketterä, keski-ikäinen mies. Olin juuri tullut koskelta mukanani kymmenkunta kilon mullosta ja vähän suurempiakin, jotka olin saanut salakalla. Tarjosin vastatulleille salakkavarastoni, koska mulloset nyt nähtävästi ottivat täkyä. Englantilainen kiitti, mutta sanoi mieluummin koettavansa perholla ja ryhtyi heti panemaan kuntoon vehkeitään.

Seurasin uteliaana hänen valmistuksiaan. Hänen perhosvarastonsa mahtui pieneen rasiaan, jossa ne, kaikki pieniä pystysiipisiä kuivaperhoja, olivat kiinnitetyt rasian korkkipohjaan. Otettuaan niistä muutamia kiinnitti hän ne takkinsa hihan suuhun. Ne olivat siis ne, joilla hän aluksi aikoi koettaa, väriltään samanlaisia kuin ne, joilla täällä yleensä oli ongittu, mutta paljon pienempiä. Hän sanoi, että niitä Englannissa pidetään suurina, hänellä on toisia vielä pienempiä. Sitten hän otti esille rullansa, joka oli kääritty sitä varten tehtyyn nahkapussiin. Se oli minun rulliini verrattuna pienoinen kääpiörulla, jossa oli päästään kapeneva hienohko siima, johon verraten minun siimani oli ankkuriköyttä. Aloin käsittää: tietysti täytyy pinnalla pysytettävän kuivaperhon siimakin olla kevyt ja hieno. Vedettyään sitä rullalta jonkun verran siveli hän villaisella rievulla siihen rasvaa. Rullan jarrun ääni oli miellyttävän hyrisevä, kaukana siitä kahvimyllyn räminästä, minkä meikäläisten rullat tavallisesti päästävät. Se oli Hardyn rullia, parasta tekoa, paljon käytetty ja koko lailla kulunut, ilmaisten, että minulla oli edessäni vanha kalastaja: uudet, vasta tehtaasta tulleet kapistukset ilmaisevat tavallisesti tulokasta ja nousukasta, tamä englantilainen oli kaikesta päättäen onkijana vanhaa rotuaatelia. Vavassa oli yhtä vähän uutuuden kiiltoa kuin rullassakaan. Se oli nähtävästi nähnyt monet tuulet ja sateet, ja todellakin oli sillä kalastettu sekä Norjassa että Etelä-Afrikassa. Sen sisäiset ominaisuudet tulivat heti ilmi, kun sain pyynnöstä sitä koettaa. Se oli splitbamburuokoinen yhden käden vapa, kevyt kuin höyhen, tyvi ja kärki miellyttävässä tasapainossa, kärki hieno kuin sukkapuikko, taipuen ja oieten ja tehden työtä ranteen käskemää sen heikoimmankin komennon mukaan, vavahdellen hentouttaan samalla kuin osoittaen sisäistä jäntevyyttään - suloinen ase, oman, mielestäni kylläkin kevyen vapani rinnalla kuin leikkikalu, mutta kaikesta päättäen tarkoitukseensa erinomaisen sopiva. Melkein ilman mitään vaivaa kaareili siima hienosti vihellellen ilmassa ja tehden nöyrästi ja tottelevasti ne kierrokset, joilla tällaiseen tottumatonna uskalsin sitä rasittaa. Ennenkuin olin luovuttanut sen takaisin omistajalleen, oli minulle selvinnyt, että jos ensi kesään eletään, minulla on oleva samanlainen oma. Vapaa koettaessani oli sen omistaja heittänyt olalleen kalalaukun, josta riippui kokoon käännettävä helposti irroitettava haavi, minkä varteen voitiin kiinnittää myöskin iskukoukku. Oltiin valmiit lähtemään koskelle, jonne pyysin saada seurata mukana, esittääkseni vieraan maan miehen täkäläisille tuttavilleni mullosille.

Minne hänet nyt vien, viedäkseni hänet parhaaseen paikkaan? Ei ollut ajattelemistakaan päästää hänen vapaheittoaan Välisuvannon oriurhojen karkeloon. Jos siinä voimakkaassa vedessä ottaisi vähänkin suurempi, edes kilonkaan kokoinen varsa, ei sitä voisi mikään suistaa, alas se menisi ja joskaan ei veisi vapaa, niin ainakin perhon. Olihan minulla juuri äsken ollut tarpeeksi tekemistä suurellakin vavallani, metalliheittosiimalla ja lujilla kolmikoukuillani. Kovassa koskessa sitäpaitsi kuivaperho ei pysyisi pinnalla ja tuskin siinä pintaperhoa ottaisikaan siksi, että vesi on syvä. Vien hänet Saarensalmeen. Se on hänen vapansa vettä.

Me kuljemme ensin sillan yli, jonka alitse kuohuu suuri koski. Siltaa edestakaisin kävellen siinä jo uittelee salakkaansa toverini, eikä minua ihmetyttäisi, jos sieltä piankin, jahka täky on ehtinyt tarpeeksi alas vanhaan, varmaan kalahautaan, jämähtäisi suurikin. Sillan yli tultuamme ja kuljettuamme myllyn ja vanhan meijerin ohitse ja kauppiaan puodin editse ja navetan päitse ja saunan sivu me saavumme pellon piennarta veräjälle ja olemme sen yli noustuamme perillä. Olemme paikassa, joka minusta tässä koskessamme on eniten englantilainen, mikäli olen heidän onkivesiään nähnyt kuvattuina heidän kirjoissaan. Se on kosken vasen sivuhaara, joka Välisuvannossa eroo suuresta koskesta ja kiertää saaren ympäri ja sitten sillan alitse Alasuvantoon, pyörittäen ennen sinne putoamistaan myllyä. Ennenkuin ryssät siinä kaatoivat melkein koskemattoman rantametsän, oli se kosken suloisin paikka. Pitkät puut sekä saaressa että mantereen puolella kätkivät sen kaikilta katseilta, niin että siinä ollessaan saattoi kuvitella olevansa jossain kaukana erämaassa. Itseään koskea eivät ryssät kuitenkaan kyenneet häviltämään ja vähitellen alkavat taas rannatkin vesottua. Ja niinpä vesi siinä lepikon välitse edelleenkin ensin virtaa sileänä niskana ja kaatuu sitten vähäisenä putouksena ja sen alisina hyrskypäinä pieneen suvantoon, joka on pikku mullosten mitä mukavin olinsija ja ruokailupaikka. Kaiken, minkä koski ylempää kantaa, levittää se siinä kuin pöydälle, ja on pieninkin hyönteinen siinä helposti nähtävissä ja saatavissa. Yhtämittaa pistelee pikkuturpia vedenpintaan, läiskähtelee herttaisia pyrstöjä ja silloin tällöin luikkaa kellanpunainen pulloposki kätköstään korkealle ilmaan näpäten lennosta perhon.

Tämähän pitäisi olla mitä ihanteellisinta kuivaperhovettä, ja minä näenkin, että englantilaisen silmässä välähtää ja poski hiukan punehtuu, ja minä olen varma siitä, että hänen sisässään myöskin värähtää, vaikka hän kuinka hyvin osanneekin liikutuksensa kätkeä. Ne odottavat siinä häntä, satain peninkulmain päästä tullutta, laivoissa keinunutta, rautateiden retuuttamaa, autolla läpi Suomen yötä päivää tänne ajanutta ainoastaan tätä tilaisuutta varten, saadakseen vihdoinkin kokea sen sensation, kun mullonen iskee ja alkaa päristellä vapaa - minkä veroista elämystä intohimonsa armoittamalla kalamiehellä ei ole toista.

Mutta hän ei pidä kiirettä, ei touhua ennen aikojaan niinkuin ensikertalainen, saalis on siinä, mutta ei riitä, että se otetaan, miten tahansa, se on otettava taidollisesti, kaikkien taiteen sääntöjen mukaan oikein, elegantisti. Saisihan sen siitä "märästikin" mutta hänen ohjelmaansa kuuluu, että se on otettava "kuivasti".

Hän tekee viimeiset valmistelunsa. Hän kiertää vapansa tyvestä esiin sen onteloon kätketyn keihään kärjen muotoisen piikin, jonka avulla vapa voidaan pistää maahan pystyyn, tarvitsematta laskea sitä minkään varaan. Kun hänellä näin on molemmat kädet vapaina, ottaa hän pyöreästä aluminiumrasiasta siinä kostean huoparievun alla lionneen heittosiiman, joka on kaikkein hienointa x-gutia, ja johon hän solmiaa yhden hihassaan olleista perhoista. Sitten hän rinnassaan riippuvasta lasipullosesta sivelee perhon siipiin hiukan öljyä, jotta se pysyisi paremmin pinnalla, ja on vihdoinkin valmis tekemään heittonsa.

Olemme pysähtyneet jonkun matkaa rannasta. Vaikka tiedänkin, että se onkiessa yleensä on välttämätöntä, minä harvoin tulen noudattaneeksi tätä varovaisuussääntöä, osaksi huolimattomuudesta, osaksi siitäkin syystä, että on hankalanlaista saada kahden käden vavasta siima ulos päästämättä sitä ensin jonkun verran veteen. Yhden käden vavalla se, niinkuin heti huomaan, tapahtuu ilmassa. Pitäen oikealla kädellä vapaa hän vasemmalla pitää perhoa hyppystensä välissä, päästää sitten perhon irti ja alkaa hiljalleen huojutella vapaa. Samalla kun oikea käsi näin käyttää vapaa, vetäisee vasen siimaa rullalta. Joka heitolla ilmassa oleva siima pitenee, ja kun sitä on niin paljon, että sen päässa oleva perho alkaa ulottua rantaan ja siitä hiukan ulomma, tekee hän lopullisen heiton. Se on tehtävä niin, että perho putoo noin kyynärän verran kalan eteen siinä, missä se seisoo pohjassa ruokaansa pinnalta vaanien. Vavan huojuessa ja siiman liikkuessa edestakaisin ilmassa hän on huomannut jonkun matkaa rannasta hiukan ylöspäin kalan taas pistävän. Hän tietää nyt tarkalleen, missä kala on, tähtää siihen, tekee muutamia ilmaheittoja, kunnes saa siiman suoristumaan ylävirran suuntaan. Perhon on pudottava veteen ennen kuin siiman. Sitä varten hän oikaisee siiman mutkaa nostamalla hiukan vavan kärkeä ja niin hän todellakin elegantilla pyyhkäisyllä on saanut perhon putoamaan veteen, jossa se siivet hajallaan alkaa liukua alaspäin niin pettävästi luonnollisen näköisenä, että ainakin minä kalan sijassa en hetkeäkään epäilisi tunnustamasta sitä oikeaksi ja käymästa siihen kiinni.

Ollaan ongintanäytelmän kaikkein jännittävimmässä kohtauksessa, siinä, mihin on valmistuttu, jota varten on lähdetty liikkeelle, uhrattu rahaa ja aikaa, joka sekin on englantilaiselle rahaa, ratkaiseva hetki on tullut, perho liukuu liukumistaan alas, on pian kalan näköpiirissä, sen suippilon sisässä, jota ulomma kalansilmä ei kuonnu näkemään, mutta jonka sisässä se näkee tarkasti kuin suurennuslasilla. Hyväksyykö kala sen, ottaako se sen vai hylkääkö ja antaa mennä ylitsensä ja ohitsensa?

Hei, se otti, niitä karkaa sitä kohti kaksikin, meidän mulloset eivät ole tottuneet pelkäämään näin viekottelevia herkkuja, vesi pärskähtää, pyrstöt lätkähtää ja kala on kiinni, toisen jäädessä odottamaan vuoroaan. Taitava onkija on pitänyt varansa, että se ei ainoastaan ottaisi, vaan myöskin pysyisi. Jottei siima virran alkaessa sitä kulettaa höllenisi, hän nostaa vapaa sitä mukaa, ja kun kala avaa suunsa nielläksensä perhon, hän tekee ranteellaan nopean nykäyksen ja tartuttaa koukun. Jollei hän sitä tekisi eikä tekisi sitä oikealla hetkellä, sylkisi kala suustaan jo ottamansa perhon, heittäisi kuperkeikan ja vilauttaisi hyvästiksi ylenkatseellista häntää.

Kala on pieni, mutta sisukas. Sen tempoessa hento vapa taipuu luokille aivan yhtä paljon kuin lohivapani ison kanssa. Muutenkin sillä on samat temput kuin suurella, se ammahtaa ilmaan, ajaa suvannon ristiin rastiin, hakee sopivan lepohaudan, jyrää siinä, alkaa uupua, tekee kierroksensa yhä lyhyemmin, kunnes englantilainen, joka on irroittanut ja avannut haavinsa, on taitavasti uittanut siihen saaliinsa.

Mullonen täyttää parahiksi laillisen mitan, kaksikymmentä viisi senttiä, mutta englantilainen on kalastanut kotimaansa vesissä, joissa se tavallisesti ei kasva paljoakaan suuremmaksi. Kaikkihan on verrannollista, ja varmaa on, että tuollaisella vavalla ja noilla vehkeillä ja noilla heitoilla ja noin hienosti ja elegantisti otettu kaksisatagrammainen kala on urheilukannalta katsoen yhtä arvokas kuin kymmenkertaisesti niin paljon painava suuri.

Hän tarjoo minulle vapansa. Ei suinkaan, jatkakoon hän vain... ainahan minä... nyt ovat koski ja sen kalat hänen.

- Jollen saisikaan muuta kuin tämän, olisin tyytyväinen.

- Ettekö olisi vielä tyytyväisempi, jos saisitte toisen, kolmannen, kymmenen...?

- Kymmenen, liian paljon.

- Tahdoin vain sanoa, että otatte niin paljon kuin itse haluatte.

- Kiitos, otamme siis ainakin vielä sen, joka olisi ottanut, vaan ei ehtinyt.

Hän ottaa sen samasta paikasta kuin äsken, ottaa vielä muitakin. On yhä enemmän ilo nähdä, kuinka taitavasti hän heittää, kuinka vaivattomasti ja tarkasti hän käsittelee asettaan, kuinka herkullisesti perho kelluu sileästi vilisevässä virrassa, kuinka täsmällisesti hän vastaa nykäisyyn. Hän yhä pidentää heittojaan, saa siimansa menemään toiselle rannalle, tekee kerran oikein mestariheiton vapa vedenpintaa pitkin, niin että perho ei ylhäältä, vaan sivulta liitää rannasta ulos pistävän pajupensaan alle. Jokainen heitto ei tietystikään tavoita kalaa. Joko se ei ota ollenkaan tai ottaa ja ei tartu tai tarttuu ja pääsee. Silloin perho kastuu ja painuu, jonka jälkeen hän ei heti uudista heittoaan, vaan kuivaa siitä veden häilyttämällä sitä ilmassa. Suurin, minkä hän saa, on kilon painoinen. Hento vapa ei voi sitä pidättää, se menee alas toiseen putoukseen ja sen alle ja on uuvutettava niinkuin konsanaan suuri Välisuvannon lohi. Hentoudestaan huolimatta pitää vapa ihmeellisesti puolensa ja vie lopulta voiton.

Englantilainen kalastaa koko Saarensalmen, askel askeleelta ylöspäin nousten. Kuivaperholla kalastamisella on märkäperhoon nähden sekin etu, että kalaa otettaessa ei peloteta toisia, koska se tapahtuu jo kalastetussa vedessä. Sen monista viehätyksistä on ehkä suurin se, että kalan aina n ä k e e ottavan. Toistelen toistelemistani itsekseni, että minun täytyy, maksoi mitä maksoi, saada samanlainen vapa ja samanlaiset muutkin vehkeet, josta minulle on alkava uusi onkijakausi uusine iloineen. Sillä on paljon edellytyksiä tässäkin koskessa, kaikissa sen puroissa ja pienissä väylissä, kaikkialla muualla paitsi suuressa koskessa. Mutta onhan minulla sen jättiläisiä varten kahden käden lohivapani ja siihen kuuluvat muut vehkeet.

Olemme istuneet levähtämään piiput sauhuten englantilaista navy cut'ia, jota "Fishing Gazette'ssa" erikoisesti suositellaan onkimiehille. Saalis on vieraan maan miehestä aivan ennätyksellinen. Se lepää kalalaukussa vihreällä lehtivuoteella. Jokainen mullonen on punnittu mukana olleella käsivaa'alla ja merkitty kirjaan, paino, pituus, sukupuoli, aika, ilma ja perhon nimi.

Vesakossa kuuluu liikettä ja toverini, englantilaisen ystävä ja opas, ilmaantuu luoksemme.

- No? kysyy hän.

- Kymmenen, katso... entä sinä7

- Ainoastaan yksi.

- Ah!

Toverini viheltää, lepikko aukeaa ja sieltä ilmaantuu kaksi poikaa kantaen koukun varressa välissään sitä yhtä, jonka pyrstö viistää maata ja joka painaa - seitsemän kiloa. Meidän piippumme lakkaavat hetkeksi savuamasta.

- Siunatkoon, sanoo englantilainen, silmät pyöreinä.

- Sillalta?

- Yes.

- Salakalla7

- Yes.

Toveri tarjoo hänelle vapaansa. Välisuvannossa tässä lähellä olisi tilaisuus koettaa salakalla. Englantilainen miettii hetken, vetäisee savun piipustaan, nielee ja päästää sen verkalleen sieraimistaan ulos ja sanoo sitten, että hän kalastaa mieluummin omalla vavallaan ja kuivaperholla.

Onhan minusta turha olla sellainen puristi, mutta on se minusta samalla yhtä tyylikästä kuin hänen ongintansa yleensäkin.
Kuninkaan kala

Kalamies hakee itselleen aina uutta huvia ja vaihtelua. Hän kyllästyy pian poutaan ja toivoo sadetta, ja päinvastoin. Jos hän jollain pyydyksellä saa hyvin, hän muuttaa toisen - saadakseen vielä paremmin. Jos hän ei saa, tietysti hän silloin ja varsinkin silloin tekee kaikki voitavansa saavuttaakseen paremman tuloksen. Ottivatpa pienet kuinka kiihkeästi tahansa, hän jättää ne ja työskentelee koko päivän, turhaankin, tavoittaakseen suuren. Taisteltuaan itsensä suuren kanssa uuvuksiin raskaalla vavalla, hän vie saaliinsa ja vapansa pois ja lähtee heti pienellä, ketterällä vavalla koskelleen karkelemaan levokseen pienten kanssa. Hän voi lopulta tympeytyä lohiin ja koko koskeen niin, että hänen suurin tyydytyksensä on saada hauki jostain tyynestä suvannosta. Saatuaan tarpeensa siitä hän istuu onkimaan ahvenia voidakseen tupakoida kaikessa rauhassa puoman kupeella limakon reunassa, tarvitsematta riehua pitkin rantoja ja heitellä selkäänsä kipeäksi. Saattaa saada kyllänsä vielä niistäkin ja löytää ilonsa vasta särjistä ja salakoista. Kunnes kiertokulku alkaa uudelleen.

Minä välistä kyllästyn kosken parhaaseen paikkaan, sen Välisuvantoon ja haen huonompia. Minulla oli taas ollut siinä erinomaista urheilua suurten kanssa. Mutta se oli ollut vähän liiankin erinomaista. Siinä on jännitystä hiukan yli määränkin. Siinä väijyy aina joku vaara, on aina jotain, joka uhkaa ja hermostuttaa ja samentaa ottamisen ilon. Siinä ei koskaan voi olla varma, ennenkuin kala on maissa. Ei milloinkaan voi antautua sen turvallisen tunteen valtaan, että pyydykset eivät petä ja että kala ei voi päästä. Välisuvanto on aina epäluotettava. Siinä on arkkuja, pukkeja ja otvia, joiden ympäri ja alitse kala voi kietaista siiman ja katkaista sen. Ja jos se saa päähänsä, niinkuin se tuontuostakin saa, lähteä alas, jonne minä en pääse sitä seuraamaan, niin se menee, olipa siimaa kuinka pitkälti tahansa ja vehkeet mahdollisimman lujat. Malja voidaan siinä milloin tahansa armotta temmata sitä maistelevan kadestä. Enkö olisi voinut rakentaa siltoja päästäkseni perään? Kai olisin, mutta minä tahdoin tuntea tätä epävarmuudenkin, tämän esteratsastuksenkin kiihoitusta - vaihteen vuoksi.

Koskessa on kuitenkin paikka, josta aina voi olla varma, ja sen varmuuden vuoksi minä joskus haen siitä sitä vaihtelua, jonka semmoinen varmuus tarjoo. Se paikka on heti sillan alla, alapuolella kaikkien esteiden. Siinä on sillan arkun kupeessa oleva pyörre, jossa suuri kala koskeen noustessaan usein lepää. Vähän alempana koski laajenee laajenemistaan ja muuttuu vähitellen suvannoksi. Silta on kaikkien vasta-alkajain ja mukavuutta rakastavien onkijain mielipaikka. Siitä voi mukavasti tipauttaa pyydyksen pyörteeseen ja päästää siimaa tuuma tuumalta ja sillalla edestakaisin kävellen pitää sitä heilahtelevassa liikkeessä niin pitkällä, kuin siimaa riittää. Siten on siitä saatu monet kauniit kalat. Kalastelen siinä minäkin silloin tällöin.

En ollut eräänä päivänä oikeastaan aikonut kalastaa ollenkaan ennen kuin vasta illalla iltaperhojen saavuttua. Lepään ja levähtäköön koskikin. Korjailen toisen pöydän ääressä pyydyksiäni, kirjoittelen ja käänneskelen raamattua toisen ääressä. Mutta voinhan sentään panna vapani kuntoon siltä varalta, että j o s tulisi henki päälle. Henki tulikin pian päälleni. Kun vapa kerran on kunnossa, rulla paikoillaan ja siima pujotettu renkaisiin ja heittosiima solmittu siimaan ja siihen perho, on sitä vaikea päästää kädestään. Vapa on kuin metsäkoira, joka houkuttelee mukaansa ja hyvin usein saakin. Kuinka monta kertaa lankesinkaan ennen koirani kiusaamiseen ja kuinka monta kertaa olenkaan antanut vavan viekoitella! Voinhan mennä sillalle ainakin siksi aikaa, kuin siivoavat huoneeni, sikarinpolttajaksi, ja käyn sitten heti pyhäin kirjain kimppuun, sillä ei sillalta nyt luultavasti kuitenkaan saa.

Astelin laiskasti sillalle. Siinä on se ainainen myllymies, aina sama ja aina uusi, töllistelemässä koskeen ja siihen kaiteen yli syljeksimässä. Kun ne näkevät vapaherran tulevan, ilmaantuu niitä siihen useampiakin molemmista myllyistä. Siitäkin syystä minä yleensä karttelen siltaa. Mutta olkoot ne nyt siinä, kun kerran ovat. Vedän siimaa vavan pituuden, lasken vavan viistoon alas ja kosken yli, päästän perhon irti ja annan sen pudota pyörteeseen sillan arkun viereen; se on nimeltään Coachman, eli kuski, saanut nimensä keksijänsä, Englannin kuningattaren Viktorian kuskin mukaan, joka heilutti vapaa yhtä hyvin kuin piiskaa. Kuningattaren kuskin perho putoo juuri niin, kuin sen taiteen kaikkien sääntöjen mukaan pitää pudota, keveästi kuin ohdakkeen untuva - kunpa voisikin aina heittää näin ylhäältä, sirottaa perhonsa kuin sormien lomitse. Se pyörähtää härän silmään ja painuu hiukan. Keltainen kuve välähtää vedessä ja suuri kala on kiinni.

Sillalta sitä tietystikään ei voi saada otetuksi ylös eikä ole tarviskaan. Sen alapuolella on hirsistä rakennettu suiste estämässä tukkien ruuhkautumista, ja suisteen päässä on pieni suvanto, syvä hauta, johon uupuvan kalan voi helposti ohjata. Suisteelle vie sillalta mukavat portaat ja laskeun niitä myöten alas. Kala ei vielä ole poistunut pyörteestä. Se tunkee siitä sillan alle, koettaen päästä ylös, mutta veden voima painaa sen takaisin. Olisi sitä parempi kuta kauemmin se pysyisi ylhäällä, uupuakseen pikemmin ja joutuakseen suisteen päähän, josta haavipoika, joka jo on siellä, sen ottaisi. Vaan se näkyykin olevan niitä, jotka eivät antaudu ensi yllätyksessä. Se liikkuu voimakkain töytäyksin edes ja takaisin kovimmassa kuohussa ja asettuu sitten joksikin aikaa keskelle koskea luultavasti jonkun näkymättömän kiven huopeeseen. Sen seisomapaikka on jotenkin suisteen pään tasalla ja kun se sen kerran jättää, ei se enää tule tähän, vaan painuu yhä alemma. Tehköön, niinkuin katsoo itselleen edullisimmaksi, minulle on sama, minulla on siimaa tarpeeksi vaikka suvantoon asti.

On kuitenkin selvää, että jos kala menee alas, täytyy minunkin seurata. Se on helpompaa kuin Välisuvannossa, jossa se on mahdotonta. Mutta vaikeuksiahan pitää olla, ne ovat oikeastaan suotaviakin ja tervetulleita, kunhan eivät ole voittamattomia. Olisi päästävä pienen sivuhaaran poikki, joka tulee myllystä. Olen oikeastaan saaressa. Taas kala laskee, mutta pysähtyy. Minun täytyy kai astua veteen, jota siinä on vyötäisiä myöten. Mutta olkoon, ei auta, kala on otettava. Kun haavipoika, joka on tämmöisiin tottunut ja on vikkelätuumainen, huomaa aikeeni, kirmaisee hän sillalle, siitä myllyn alle, jossa on jonkun myllymiehen venhe, sysää sen ulos ja tuo sen samassa perä edellä suisteen päähän, josta astun venheeseen ja siirryn myllyväylän yli sen toiselle puolelle.

Tämän touhun aikana kokoontuu yhä enemmän väkeä sillalle. On levinnyt tieto, että herralla on suuri lohi ongessa. Ja antaapa heidän vain kokoontua, saavathan nähdä, kuinka iso kala otetaan oikein kaikkien taiteen sääntöjen mukaan... kertovat siitä sitten kylissään... miksei saisi tyydyttää hiukan turhamaisuuttaankin! Eivätkähän kehuisi suotta.

Rannalla, mukavalla kivettömällä niityllä, valtaa minut nyt se miellyttävä turvallisuuden tunne, josta ei koskaan saa nauttia Välisuvannossa. Ei ole enää hätää mitään. Ei ole otvia, ei arkkuja, ei pukkeja eikä pahempia kiviäkään koskessa. Jos kala lähtee alas, pääsen minä mukaan vaikka suvantoon saakka, ja jos se menisi siitäkin alas alimpaan koskeen ja vaikka järveen, pääsen minä venheellä sinnekin.

Se ei ole kaikkein isoimpia kaloja, ehkä neljä-, viisikiloinen, mutta senkokoiset ovatkin sitkeimpiä. Mutta onhan minulla aikaa ja sikarikin on vasta alullaan.

Kala tekee kaikki temput, jotka kuuluvat asiaan välttämättömän vaihteen vuoksi. Se on löytänyt kosken syvimmän paikan, johon kun osuu, se ei siitä hevillä heltiä. Se tonkii siinä puolisen tuntia, aikoen joskus pois, mutta taas palaten siihen takaisin. Ehdin istua ja levätä mukavalla kivellä. Ehdin sytyttää sammuneen sikarin. Ehdin sen taas sauhutessa ihailla ympäristöä ja nauttia luonnosta, josta en nauti juuri muulloin kuin silloin, kun minulla sen helmassa on jotain muutakin tekemistä kuin siitä nauttimista. Se ei tuossa ehkä ole kaikkien kaunis, mutta se on minun kauniini, kalamiehen kaunis, niinkuin on sulhon kaunis morsiamen aitta, kuinka harmaa ja hatara lieneekin. Siinä on resuinen silta, kaiteet kierot ja lahot. Sillan korvassa on pölyttynyt mylly ja entinen osuusmeijeri, joka on tehnyt vararikon. Myllyn jatkona on sirkkelisahan kenoharjainen suojus, ja sen edessä röykkiöittäin rimoja ja sikinsokin hirsiä ja pärepuita. Sillan yllä roikkuu puhelinlankoja monessa kerroksessa. Kosken toisella puolella on samanlaista kuin toisellakin: on toinen mylly ja toinen entinen vararikon tehnyt kilpaileva meijeri, jossa ei enää vuosikausiin ole valmistettu voita enemmän kuin toisessakaan. On vielä kauppiaan talo ja makasiini ja joku keskenjäänyt kivijalka. Kaiken tämän taustana on koski, josta ei näe muuta kuin sen syvimmän uoman ja kahden puolen sitä kuivat kivet, ruskean harmaan louhikon ja siellä ylempänä Välisuvannossa ränsistyneet arkut ja jonkun maalle nurin niskoin heitetyn ryssäin aikuisen sahapukin, jalat ylös harrottaen kuin kuolleen, kangistuneen hevosen. Tämän kaiken kehyksenä on ryssäin ropottikesänä hävittämä rantametsä, josta hakattiin koivut ja haavat ja hongat ja jätettiin vain joku karsittu puu ja matala lepikko.

Ja se on kuitenkin minusta kaunista, kalamiehen kaunista, kaikki koskimaailman ihanuus, Imatran ja Vallinkosken veroinen, yhteen koottuna, sillä minulla on taas lohi ongessa eikä ole pelkoa, että se pääsee ja minä saan sen ottaa tuossa tuon riippuoksaisen koivun ja sen vieressä seisovan haavan alla, ainoain, jotka venäläiset säästivät ties mistä strategisista syistä. Siitä minä sen otan saunan perästä, jahka se sinne siirtyy. On laskeutunut taas hiukan, nyt se ottaa siimaa enemmän ja ottakoon vain, ottakoon vain, on sitä tässä antaa, istun tässä vielä.

Mutta mikä kalamiehen ihannepaikka tämä koski mahtoikaan olla silloin, kun se oli koskematon, kun ei ollut siltaa eikä myllyjä eikä meijereitä eikä kauppiaita, ja kun vesi vyöryi leveänä vaahtona kaikkien noiden kivien yllä, tulvan aikana yhtenä kuohuna ylhäältä alas ja kuivanakin aikana yhtä mahtava kuin nyt tulvillaan, kaikkine pienine puroineen ja suvantoineen! Ja s e n kosken kehyksenä rantakorpi, erämaan reuna, tuonnempana hiekkaharjulla ikihongikko ja rannempana riippuoksaista koivikkoa...

Rulla pärisee, vapa taipuu luokille, siima polttaa sormea... nyt se on toisella rannalla... nyt se palaa... nyt se loikkaa, nyt se siirtyy alemma... jokohan menee yhtä päätä suvantoon?... Ei, se tulee takaisin, viistoon ylös. Se tulee tähän, se on niin matalalla vedellä, että selkäevä näkyy. En nouse, poika hiipii rantaan valmiina iskemään. Se pelästyy matalata vettä ja menee takaisin, löytää taas alempana uuden haudan ja jää siihen. Kai saisin sen jo, jos kiristäisin, mutta ei minulla ole kiirettä mihinkään, ei ole pakko panna mitään alttiiksi, uuvuttakoon itse itsensä ja tulkoon sitten avattuun syliini.

Haavipoika on nähdessään minun taas istuutuvan, ottanut taskustaan lehden ja istuutunut hänkin. Sillaikaa kun minä ongin, hän seuraa maailman menoa. Minulla on täällä koskella tärkeämpääkin tehtävää. Hoitakoon maailma menonsa, minulla on työtä tosissakin. Eipä siltä, ettei tässä joutaisi tuumimaan mitä tahansa. Niillä on nyt siellä ne kuningastouhunsa. Mahdanko minä olla kuningasmielinen tai tasavaltalainen? Se riippuu siitä, mitä etua jommastakummasta tulee olemaan m i n u n puolueelleni. Mikä on minun puolueeni? Se, joka parhaiten edistää minun erikoisharrastuksiani. Jos tulee tasavalta, ei sen presidentti luultavastikaan ole oleva lohenonkija. En tunne ainoatakaan valtiollisesti vaikutusvaltaista henkilöä meillä, joka harrastaisi tätä jaloa urheilua. Englannissa tuskin on ainoatakaan, joka ei. Mutta se sitten onkin vanha kultuurimaa, siellä onkii sekä kuningas että perintöruhtinas. Kuninkaalla on siellä omat kalavetensä. Osanneeko kukaan niistä kokoomuksen kuningaskandidaateista onkia? Ketä ne nyt olivatkaan? Kuka se nyt olikaan se viimeinen kuningasehdokas? Oliko se Adolf Friedrich vai Friedrich Adolf? vai joku muu Friedrich?

- Akkeli!

- No?

- Mikä se nyt olikaan sen Suomen tulevan kuninkaan nimi?

- Se on jo valittu.

- Mikset sitä heti sanonut? Milloin se on valittu?

- Eilen etuskunta valihti.

- Kuka tuli valituksi?

- Hessin rinssi Rietrik Kaarl.

- Sano Friedrich Karl ja nouse heti ylös, sillä kala alkaa taas käydä levottomaksi... mene tuonne saunan perään koivun alle valmiiksi, minä tuon sen sinne. Hoi, mitäs meinaat?

- Jaa mistä?

- Että meillä on kuningas.

- Minulle on yhentekövä.

Vai yhdentekevä? Milloin on nähty tasavalloissa taiteita suosittavan? Ei, kuningas se olla piti! Se oli sittenkin Friedrich. Olisi suuri onni valtakunnalle, jos hänen majesteettinsa persoonallisestikin harrastaisi urheilukalastusta. Jos mikään on se kuninkaallisen suosion ja suojeluksen tarpeessa. Kun hän ensi kesänä lähtee ensimmäiselle kiertomatkalleen, saapuu hän ehkä tänne maansydämeenkin, hänen autonsa pysähtyy tuohon sillalle, jossa minä silloin seison jo valmiina siltä varalta, että maan isä tahtoisi minuakin puhutella ja kysellä minulta lohikalastuksen tulevaisuudesta Keski-Suomessa. Pääministeri tuntee minut ja esittelee. - Hauska tuttustua teitä, sanoo Friedrich. - Ebenso gleich, minä sanon. Huomattuaan, että taidan saksaa hän siitä ilostuen kysyy äidinkielellään, haluaisinko jotain armonosoitusta, jotain Gnadea. - Wollen Sie, ihre... seine... majestät nur mir die Gnadesfreude machen zu wollen hier nun in Huopanafors angeln probieren? - Danke schön, mein herr, Ich bin aber nicht leider nicht noch nicht Angler, aber mein jüngster Sohn will sicherlicht hoffentlich mit Entusiasmus... - Wie viele Jahre, bitte, hat ihre, seine... ich meine: der junge Herr Prinz? - Hörst du, kom hier, sanoo hän suojeluskuntavormuun puetulle nuorukaiselle, joka nojaa kaiteen yli. - Willst du den herr doctor selbst sagen, kuinka vana. Pääministeri Ingman - sillä se on hän - kuiskaa jotain nuoren miehen korvaan, joka ojentaa minulle armollisesti kätensä ja sanoo selvällä suomenkielellä: - Fijstoista vuota... Wunderschön! Kyllä hänestä vielä onkija tulee! Ollappa jo täällä, niin saisi tulla ottamaan tätä... Ja minä näen jo hengessäni hänessä, nuoressa ruhtinaassa, urheiluonginnan tulevaisuuden turvan ja tuen tässä maassa. Hänen avullaan, hänen harrastustaan hyväksemme käyttäen me saamme kaikki valtakunnan omistamat onkikosket järkiperäisen hoidon ja valvonnan alaisiksi. Kalastushallitukseen perustetaan onkijaneuvoksen virka, joka tarjotaan minulle. Minun velvollisuuksiini kuuluu onginnan opettaminen kuninkaallisille prinsseille ja adjutanteille ja muille hoviherroille, ehkäpä saan itsensä vanhan kuninkaankin innostumaan asiaan. Hommaan, että tämä Huopanankoski lunastetaan "kruunun" kalavedeksi, että sen hautomoa laajennetaan ja perustetaan sen yhteyteen talvilammikoita niinkuin Puntarinkoskella. Tukinuiton kalastukselle ja kalanviljelykselle aiheuttamien hankaluuksien poistamiseksi rakennetaan uittoränni, jota ei ole saatu aikaan siksi, että tähänastinen kitupiikki hallitus kiskoisi hävyttömiä hintoja siihen tarvittavista tukkipuista, vaikka luulisi, että valtion oma etu, koska sillä itselläänkin on metsiä, vaatisi... Hei, tässä tulee kohta toinen komento, koska meillä on kuningas! Kaikki myrkyllinen pärtö puhdistetaan pois koskesta. Ylhäisten onkijain mukavuudeksi minä viran puolesta laitan siltoja ja mukavia käytäviä joka kivelle, niin että niitä myöten kuningaskin pääsee kalan mukana Välisuvannosta siltaan asti ja sen alitsekin. Sitä riemua, kun voi kalan mukana seurata niskasta tähän rannalle saakka! Ja tänne rakennetaan heille kalastuspaviljonki, niinkuin on Langinkoskella. Ehkä reisaa itse kaiserikin tänne asti, kun tulee tervehtimään sisarensa miestä. Minulla, sen yli-intendentillä, on oma kamarini pihan perällä. Minun t ä y t y y pitää huolta siitä, että täällä jääkellarissa on annoslohia aina valmiina lähetettäväksi kuninkaan pöytään. Vai yhdentekevää sinulle Akkeli? Sinusta minä teen vannotetun vahdin, saat kävellä yötä päivää rannalla kivääri olalla ja vahtia, ettei Vaitinen saa onkia eikä Mullosmäkeläinen tuulastaa. Hei vaan!

- Heipä hei!

Kalakin yhtyy riemuumme. Ensimmäinen kuninkaankalani loikkaa vielä kerran ilmaan. Sen tehtyään se lähtee lopullisesti alas, laskee yhtä kyytiä suvantoon ja minä perässä. Ja nyt minä sen otan, onpa ihme, ellei kala lopultakin uuvu. Johan se uupuukin, tulee vatsa ylöspäin riippukoivun alle saunan rantaan.

- Ei muuta kuin iske vain... kuninkaan nimessä, Akseli - iske jo!

- Uuden kuninkaan kunniaksi!

Akselikin innostuu ja iskee, mutta ei osu, hotaisee vain koukun mutkalla häntäpuoleen ja kääntää pyrstön ylöspäin ja pään alaspäin, jolloin kala pääsee ja kelluu vatsa yhä ylhäällä virtaa alas. Sinne se meni eikä tullut koskaan takaisin, kuninkaan kala. Eikä tullut kuningaskaan. On täytynyt tyytyä tähän tasavaltaan.
Näky Kun minä kerran, heleästi valaistussa, sopusuhtaisessa

salissa, viileän pilarin suojassa, istuin ja kuuntelin, kuinka sävelet soivat, näin minä, auki silmin uneksien, tämmöisen näyn.

Minä näin, jossain kaukaisessa maassa, missä en koskaan ole käynyt, näin yhtäällä aukean heleänsinisen merenulapan pienine laineineen ja siellä täällä valkoisia purjeita; - ja toisaalla, kaukana taivaanrannalla, vuorisen maan häämöttävine lumihuippuineen.

Vuoriston ja meren välillä on laakea vihertävä seutu loivine kukkuloineen ja niiden päällä vanhoja linnoja ja rinteillä päivänpaisteen valaisemia taloja ja tasangolla kirkkoja puistolehtojen keskessä.

Tasangon halki poimuilee virtava vuo, milloin vainioiden keskessä suvannoiksi leveten, milloin kukkulain välissä virraksi kaveten. Läpi lähdekirkkaan, lumirinteillä auringon sulattaman veden kuultaa valkoinen hiekka ja välkkää rantojen mukaan luikerteleva vesiheinän varsi. Polviin taipuen kiihtyy vuo milloin kulloin virkeään juoksuun ja hypähtää viimeisestä suvannostaan mereen pieninä putouksina, joiden alta joutsenvalkoiset vaahtopallot kuin huvikarkelossa pyörähdellen liukuvat meren lahteen ja kantautuvat kauaksi ulapalle.

Virran reunalla, ikitammien varjossa, hiljaisia puhdastekoisia huviloita ja toisesta toiseen rantoja pitkin poppeliteitä. Ja kukkivat tuomet ja rippuoksaiset raidat varjostavat vettä ja koskettavat suvannon sileää pintaa, vetäen siihen väreilevän viivan.

Tyyntä ja paistetta - ei tuulta, ei ainoata ääntä.

Kullankiiltävä, punakeltasiipinen perho lepää lehdellä kuin kukka, avaten siipiään ja sulkien ne taas niinkuin neitonen viuhkaa.

Tuulahdus liikauttaa lehteä, lehti kallistuu, ja perhonen putoo veteen, liukuen putousta kohti yhtä levollisena kuin äsken lehden päällä istui.

Kiven huopeessa, missä vesi vilisee, vaan ei vielä kuohu, lepää lohi, selältä tumma kuin vesikiven sammal, kupeilta hopean kirjava kuin ympärillään helmeilevän vuorivirran kuohu. Kääntäen pyrstönsä kämmenen vasten veden viistoa voimaa kohotakse se ylös suvantoon, missä kullankiiltävä perhonen irtaimin purjein ajelee virtaa alas.

Ja niinkuin ottaa aukeava huuli hyppysistä kypsyneen marjan, imaisee kuohujen kaunis ilmojen ihanan ja vaipuu takaisin, ja soikeneva vesirengas kantautuu pintaa pitkin hyrskyjen helmaan.
Lohivapa Se kun on kaikkein hienointa lajia, on se lajiansa

taideluoma. Ja kun sanon, että se on taideluoma, olen antanut sille parhaan maineen, minkä tiedän.

Työkalu on aina taideluoma, silloin kun se on sitä, mitä sen on oltava: aatteensa mukainen ja tarkoitustaan täysin vastaava. Kirves, puukko, viikate ovat sitä silloin, kun terä ja varsi ovat tasapainossa, toinen niistä toista auttaen ja täydentäen. Ne ovat silloin kuin eläviä elimistöja. Niissä on niiden oma henkensä, minkä niiden tekijä on niihin puhaltanut. Käsi niitä käyttelee, mutta samalla ne toimivat ikäänkuin itsenäisesti. Lepoonkin jätettyinä ne siinäkin yhä elävät, nukkuvat kyllä, mutta hengittävät kuitenkin. Kun siirrän silmäni jalustallaan seisovasta antiikin veistoksesta kivikauden talttaan, joka lepää sen vierellä museossa lasilaatikossaan, tuntee silmäni ja sydämeni samaa iloa molemmista. Mikael Angelon meisseli ja vasara oli varmaan yhtä kaunis kuin se Daavidin pää, jonka hän niiden avulla muodosteli. Kuta lähempänä ihmistä itseään työkalu on, sitä enemmän se saa hänen henkeään, sitä läheisempi leima siihen hänestä painuu, sillä ollakseen oikea on puukon, kirveen, viikatteen oltava mitanmukainen, kädenjatkoinen, osa käyttäjästä itsestään. Eikä vain kädestä, vaan koko ruumiista, tehty hänen voimiensa, kokonsa, jopa hänen luonteensakin mukaisesti. Mäyrällä on toiset kynnet kuin kissalla, sudella toiset kuin leijonalla. Sanalla sanoen: miestä myöten miekka vyöllä ja - ongenvapa onkijaansa... sillä siihen tietysti tahdon tulla.

Lohivapa on nykyisen käsiteollisuuden kauneimpia kukkia. Vaikka se osalta onkin konetyön tuote, on se samalla kuin kotiteollisuuden hienoin saavutus. Se on kuin Solingenin miekka, se on kuin kaikkein arkatekoisin kirurginen työkalu. Siinä ei ole mitään liikaa, mutta siinä on kaikki mikä on tarpeen, ja se on yksilöllisesti sovellutettu sille, joka sitä käsittelee.

Hienoinkin tehdasvapa on muodoltaan, rakenteeltaan ja aatteeltaan yhäkin ruoko, niinkuin vapa aina aikojen alusta on ollut, kivikaudenkin kalastajan kädessä, ja niinkuin se on vielä tänäkin päivänä kylän pojan taittamana rannan tuomesta tai pientaren pihlajapensaasta. Lohivapa on mitä huolellisimman aineenvalinnan tulos, mutta ei englantilainen vapataituri höylää, punnitse ja tarkkaile tekelettään perinpohjaisemmin ja hartaammin kuin vanhan kansan kalastaja tähystelee ja valikoi sivakkaansa tai hylkää ja hyväksyy sen, ennenkuin kiinnittää siihen jouhesta siimansa. Kuinka hän sitä koettelee, hujauttelee, vihellyttelee, ennenkuin sen kuorii, jättäen kärjen ja kädensijan kuorimatta, jotta joustavuus ja sitkeys säilyisi ja käsi pysyisi ja kouristaisi vaivatta, luisumatta! - juuri niinkuin tekovavan tekijä, joka keskittää suurimman huolensa kärkeen ja sitä lähinnä kädensijaan, verhoten sen korkkipeitteellä. Ja niinkuin uudenaikainen urheiluonkija ei tyydy, jos mielii harjoittaa ammattiaan, niinkuin ammatti vaatii, vain yhteen vapaan, vaan tarvitsee ainakin yhden uistellakseen ja täkyä heittääkseen, toisen perhostaakseen, niin vanhan kansan onkimieskin omistaa niitä monta eri tarpeisiinsa, yhden salakalle ja särjelle, toisen ahvenelle, kolmannen säyneelle, neljännen lahnalle, eri vavan pintaongintaan, eri syväongintaan, siihenkin toisen kesällä, toisen talvella.

Urheiluonkija hoitaa satoja maksavaa ruokovapaansa kuin kapalolasta, mutta yhtä hellästi ja huolellisesti vaalii ja käsittelee tuo toinenkin pihlajaistaan ja katajaistaan. Hän kantaa ne pihasta venheeseensä taitavasti kainalossaan, asettaa ne kokkaan eikä venheen pohjaan, ei unohda niitä sinettymään sateessa eikä paahtumaan ja halkeilemaan auringossa. Hän niitä sormii ja suorii ja korjailee ja kirjailee, ottaa ne orrelta alas talvellakin ja muistelee kesää. Eikä hän kernaasti laita uutta, niin kauan kuin vanha kestää. Ne ovat hänelle tovereita ja ystäviä, joiden kanssa hän on viettänyt monta yhteistä hiljaisen ilon ja onnen hetkeä, joista ei ole tietoa muilla kuin heillä kahdella, heillä kolmella, hänellä ja hänen vapaperheellään. Kun lapset itkee kotona ja akka äykkää ja köyhän elämä käy tukalaksi ja sietämättömäksi ja mieli vaatii unhotusta tai viihdytystä ja hiukan juhlaa, silloin ukko hiipii rantaan heilimoivan ruispellon piennarta ja saunan ohi ja työntää venheensä vesille, meloskelee, hymähtelee, hyrähtelee yksikseen ja elää valoisana kesäyönä, lauantaina pyhää vasten, o m a n hetkensä joko solutellen virran mukana säyneparvessa tai istuen ulkokarilla kaukana niemestä ystäväpiirissään, yksi vapa polven alla venheen laitaa vasten, toinen toisen polven alla, kolmas kädessä, yhdessä syöttinä särki, toisessa sittiäinen, kolmannessa matonen. Niissä, vanhoissa vavoissaan, mustuneissa, käden kuluttamissa, on hänelle kalaonnen taika. Hän uskoo, että ainoastaan n i i l l ä saa ja jos vaihtaa ja ottaa uuden, ei saa. Sillä niillä on ennen saatu ja ne ovat kestäneet monissa koetuksissa vuosien, vuosikymmenienkin, kuluessa. Ne ovat kulkeneet perintönä isältä pojalle, niissä on säilynyt ja niiden mukana siirtyy muistotietoja ongintataidon, sanon onginta t a i t e e n, salaisuuksista. On sääli ja surku, kun vanha vapa särkyy tai hukkuu. Uusi pääsee vanhan arvoon vasta, kun se on koetuksensa kestänyt. Jos sillä ei saa, on se sen syy; jos vanhalla ei sattunut saamaan, oli syy jokin muu. Jospa nyt liioitellenkin, paisutellenkin, en välitä, sydämeni lämpenee, muistaessani tässä, lähtiessäni uutta vapaa ylistämään, noita vanhojani, joita vuosikymmeniin ei enää ole ollut olemassa, noita vanhojani, joita säilytin kesästä kesään, kulettelin muutosta muuttoon, omia tekemiäni ja hakemiani kaukaa korpiviidasta, missä petäjä ja pihlaja kasvaa pitkän, oksattoman varren.

Mitä kaikkia muistoja liittyykään niihin: join itseni juovuksiin kesäpäivän hellettä ja kesäyön viileämpää luonnon viiniä Ristisaaren poukamassa Virran sillan yläpuolella Koljonvirran niskassa, tai soluessani siitä arkun alitse Koiraniemeen, jossa aukeni laaja salmi ja pappila ja kirkko ja häämöitti Poroselän ulappa.

Olin vihdoinkin saanut sen, uuden, vuosikausia haluamani, ensiluokkaisen, jota parempaa e i v o i saada, sillä se on Hardyn maailmankuulua tekoa ja patenttia, hänen parasta valmistettaan. Niinkuin ennen etsin poika-ajan vapoja viidakoista, olen hakenut tätä monien liikkeiden luetteloista, harkinnut ja toistenkin kanssa tutkinut, millainen sen pitäisi olla minulle. Viimein olen niin sanoakseni seisonut puun alla, löytänyt jotakuinkin mukiin menevän mallin ja kysellyt ja kirjoitellut ja antanut mittani, painoni ja pituuteni, ja millainen on koski, jossa aion sillä kalastaa ja kuinka suuret sen kalat, ja pyytänyt heiltä neuvoa ja päätöstä, millainen heidän mielestään sopisi minulle vähän kaikkeen nähden. He ovat suosittaneet minulle mallin bamburuokovavasta, jolla on tuo kauniisti soinnahtava nimi "Palakona", extra ligth - kokoonsa nähden kaikkein kevein. Minä saan sen vasta kuusi kuukautta tilauksen jälkeen, se siellä kasvaa ja varttuu. Kun ne lähettävät sen, ne kirjoittavat panneensa sen valmistamiseen aivan erikoista huolta, se on heidän etevimmän "taiteilijansa" tekemä ja he toivovat, että se on minua miellyttävä, ja he iloitsisivat, jos tulisin olemaan siihen tyytyväinen. Pyytävät, että kirjoittaisin, kun olen koettanut - niinkuin nyt teenkin.

Sain sen sieltä vanhan tutun merikapteenin tuomana, joka säilytti sitä hytissään päänsä päällä hyllyllä Pohjanmeren ja Itämeren yli. Se oli kapaloituna veden pitävään kan kaaseen, kääreeseen niin siroon ja siistiin, että oli sääli sitä avata ja rikkoa sen siteet ja sinetit. Minä päätin, etten avaa sitä ennen kuin koskellani.

Minun täytyy päästä sinne heti. Minä matkustan sinne läpi Suomen, junassa, laivassa, lounastuulen huojuttaessa juuri lehteen puhjenneita koivuja asemien ympärillä, pihlajain kukkiessa ja tuoksuessa sisään ja vaunun ikkunaverhojen hulmutessa ulos ja sisään ja laineen kelluessa kahden puolen laivaa myötätuulessa sinne päin, minne minä - vapa aina vierelläni junavaunun verkossa ja laivan hytissä... ettei vain kukaan sitä veisi, ettei sille vain tapahtuisi vahinkoa. Itse minä sitä kaikkialla hoidan ja kannan ja se on polvieni välissä viimeisen maataipaleen retkahtelevilla kyytirattailla. Vapalaatikon vaskihelaiset lukot helähtävät auki kamarin korkealla sängyllä. Se lepää siinä laatikossaan niinkuin viulu silkillään ja sametillaan, kärjet erikseen kukin uurteessaan, keskus ja tyvi erikseen. Viritän sen, viuluni, kremonalaiseni; vaskiset karat imeytyvät ilmatiiviisti holkkeihinsa ja äsken kolmiosainen on nyt jakamaton kokonaisuus, kuin yhtenäinen ruoko, niinkuin semmoiseksi kasvaneena löydetty ja otettu kuin jostain paratiisin puutarhasta. Vaikka sadoista säikeistä yhteen liitetty on se elävä kuin tuores, kasvava kaisla, yhä kuin luonnontuote, vaikka konein ja käsin tehty. Sitä pitäessäni se vavahtelee käteni pienimmästäkin liikkeestä, sydämen sykähdyskin tuntuen tyvestä kärkeen, värähdellen, rotuvapa, sisäistä tulta kuin rotuvarsan aina elävä kuunteleva korva.

Ruoko, josta se on tehty, Intian bambu, on huojunut pyhän Gangesvirran partaalla, ensin hentona kuin heinä, sitten kasvaen tropiikkien kuumassa sateessa ja auringon hehkussa korpikuusen pituiseksi ja yhtä paksuksi kuin se. Se on sisältä ontto, pinnalta kova ja sileä kuin luu. Milloin etelämerien kosteat tuulet, milloin hieta-aavikoiden polttavat vihurit ovat heiluttaneet sen sitkeäksi ja joustavaksi, kestämään kuumaa ja kosteaa. Se on valikoiden kaadettu ja paloitettu ja pinottu ja niputettu ja suurmerien takaisilla laivoilla kuljetettu saarien saareen, sitä varten rakennettuun tehtaaseen, joka on kuin kaupunki tuhansine työmiehineen. Siellä se toisissa koneissa on keitetty, toisissa kuivattu, toisissa se on halottu ja höylätty ja valmistettu ja vielä toisissa kiilloitettu ja annettu sille sen viimeinen vernissaus - työmiehet hienoja kuin herrat, gentlemannit valmistamassa gentlemannien työkaluja. Työn tulos on lujuuttaan ja hienouttaan ja hentouttaan ja sirouttaan voittamaton. Se painaa vain satasen grammaa, mutta se voittaa painissa monisatakertaisen painonsa, iskee ja pitää kuin kärppä kurkusta lentävää koppeloa.

Minä jo sen ottaessani tunnen heti, että se on osa minusta itsestäni. Käteni hermoissa on siitä herkutteleva tunne ranteesta ylös olkani niveleen. Niinkuin ennen poikana vasta taitetulla rannan pihlajalla minä soittelen sillä ilmaa myllärin pihalla ilta-auringon paisteessa ja pikkupurojen solistessa ja suuren kosken tuonnempana kohistessa. Se vipajaa ja vapajaa, tempoo kättä kuin pyrkien siitä pois, mutta kuitenkin siinä pysyen. Se taipuu ja oikiaa, ei tahdo rauhoittua, vaikka minä jo lakkaan. Se pyytää siimaansa ja saa sen, sitä varten ja sen heittovoiman mukaiseksi punotun ja punnitun. Pujotan sen hyväilevin sormin renkaasta renkaaseen, joista alin ja ylin ovat agatia. Ja vasta kun siimaan on kiinnitetty perho ja perho pistetty alimpaan renkaaseen ja rullan kampi on kiristänyt siiman jänteelle ja siima vavan kaarelle, vasta sitten se rauhoittuu ja seisoo kuin viritetty jousi, valmiina lennättämään nuolensa, sulkaperhon, hopean harmaan sointuvanimisen Silver grey'n, tekotaidon kukkasen, jonka hennoin sormin on solminnut joku kalpea, hipiältä hieno, sinisilmä englannintyttö.

Se lennättelee sitä soiluvan suvannon yllä, jossa ylös ja alas ilmassa kiimailee kellanvihreä korennainen. Se lennättelee sitä yhä pitenevissä ja yhä kauniimmissa kaarissa, ei pudota sitä huojahtaessaan ensi kerralla eikä toisella kerralla eikä vielä kolmannellakaan, vaan vasta sitten, kun on saanut osoittaa joustavuutensa viimeisen voiman. Vasta sitten se, taipuen taapäin, oieten ylös ja eteenpäin ja taas hiukan nousten, kun sitä nostan, pudottaa perhon sinne, missä sitä odottaa sen ensimmäinen saalis, sen itsensä arvoinen, suvannon sulho, jonka se tuo leikiten maihin, iloiten ottelusta ja odottaen uutta.

Se on miekka miestä myöten vyöllä. Se on ase minun mitallani tehty, jäsen ruumiissani, elimellisesti siihen yhtynyt. En tiedä, sekö tekee minun työni vai minäkö sen, sekö liikuttelee kättäni vai kätenikö sitä? Sitä ei ole käsitellyt kukaan muu kuin minä eikä tulekaan käsittelemään. Minulla ei ole ystävää niin läheistä, että sallisin sen sitä käyttää. Se voisi särkyä. Se voi särkyä minultakin, mutta silloin se sarkyy m i n u l t a. Mutta se ei saa särkyä. Katketkoon käteni kaatuessani ennen kuin se, minä suojelen sitä ennen kuin itseäni. Ennenkuin illalla koskelta tultua hoidan itseni levolle, hoidan minä sen. Minä riisun sen, kuivaan sen ja ripustan sen seinälle yöksi. Se siinä parhaiten suoristaikse lepoon työpäivän vaivoista. Koko talven se samoin lepää ja on kevään tullen entistään ehompi.

Esi-isät panivat vainajan mukaan hänen työkalunsa ja aseensa. Pannevat poikani tämän vapani viereeni kirstuun, että saisin heitellä sitä suvannoissa, joita haluaisin uskoa olevan sielläkin, asunnoissa autuaitten. Sillä mitä minä siellä ilman sitä? Joka ei tätä oivalla, oppikoon. Miksikäs en saisi laulahtaa näin lemmestäni minäkin.
Sunnuntai Onginnan estetiikkaa ja etiikkaa

Kalaviikko on päättynyt kaikin puolin mieluisasti. Sen kuluessa on saatu kohtuullisen hyvin, ei siis liian hyvin, joka voi pian tympäistä. Ei ole tullut tehdyksi tyhmyyksiäkään, ei ole tapahtunut onnettomuuksia, ei tarttunut pyydyksiä pohjaan eikä puihin eikä myöskään kalain suuhun, mikä on ikävintä ja vastenmielisintä, mitä kalamiehelle voi tapahtua. Olen sitten lauantai-iltana saanut vielä suuren. En ole saanut sitä miten kuten, sattumalta, vaan juuri sillä tavoin kuin mieluimmin haluan sen saada, niin sanoakseni taiteen kaikkien sääntöjen mukaan. Sillä onkijaurheilijakin kehittyy herkuttelijaksi, hänelläkin on ammatissaan oma estetiikkansa. Ei riitä, että hän saa, hän tahtoo myös saada hienosti ja kaüniisti. Samoin kuin uimarin korkeushypyn arvoa lisää liikutun linjan kauneus, samoin lisää onkimiehen tyydytystä se, miten tyylikkäästi ottaminen suoritettiin siitä alkaen, kun kala tarttui, siihen saakka, kun se saatiin maihin.

Tämä sunnuntai-aaton suuri oli nyt saatu kaikin puolin tyylikkäästi. Se oli ottanut juuri sitä pientä perhoa, jota sen kaiken todenmukaisuuden mukaan oli otettava, sitä, joka sillä hetkellä parveili niskassa juuri auringon laskun aikana. Olin mielestäni tehnyt parhaimman, mahdollisimman pisimmän heittoni kiven huopeeseen, missä suuri tavallisesti vaanii. Se oli posahtanut valtavasti, oli sitten laajassa niskassa loiruillut edes ja takaisin vavan taipuessa ja oietessa ja rullan antaessa ja ottaessa siimaa. Sitten se oli seisonut asiaan kuuluvan aikansa. Ja ilta oli ollut ihana ja tyyni ja rannan puut ilta-auringon kultaamat ja lämpiävästä saunasta tuolla alempana oli savu kohonnut patsaana taivaalle. Sitten oli kala lähtenyt alas niin huimasti, että tuskin pääsin perään pahakivistä rantaa. Siima alkaa loppua, mutta silloin pysähtyy kala levähtämään pienoiseen suvantoon siksi, että ehdin taas keriä siiman rullalle, jolloin se lähtee jatkamaan ja minä perässä hypellen kiveltä kivelle, kahlatenkin vedessä ja liveten ja kaatuenkin, mutta saaden vavan pysymään pystyssä. Ja niin on tultu suvantoon, käsi-, selkä- ja jalkajänteet äärimmäiseen asti pingoitettuina, josta ne ovat lauenneet mieluisaan lepoon, kun kala koko vaikeassa ottopaikassa vihdoin on omin avuin nostettu maihin. Ja on pantu reppuun ja kannettu kotiin ja punnittu ja merkitty kirjaan.

Ja sitten on vapa riisuttu valjaistaan ja pyyhitty ja ripustettu ansaittuun lepoon nauloihinsa suoriamaan. Siima on lapettu sängylle kierrokseen rullan viereen. On riisuuduttu itsekin ja elokuun illan viileässä astuttu saunaan pihan poikki ja purosillan yli, jossa pikku mulloset, alamittaiset ja aina rauhoitetut, vielä puolihämärissä loiskahtelevat perhoja ajellen ja lisäten painoaan milligramman milligrammaan. Saunan salaperäinen maailma, sen lasi pieni ja pahanen, monivärinen kuin pyhimyskappelin ikkuna ja siitä epätodellinen kellanvihreä näköala pitkin koskea, joka ei kuulu, ainoastaan näkyy ja jonka kuohu näyttää seisovan liikkumatonna kuin vuoriston jäätikkö. Kesäiset tuoksuvastat, mummun taittamat ja laittamat, kipallinen vettä vanhasta taitavasta kädestä kiukaan raunioon, joka on rakennettu kosken sorvaamista kivistä, ja kihahtava löyly, joka sulattaessaan ruumiin sulattaa myös sielun. Ja huhuh! ja hohoh!

Ja kylvyn jälestä ilkoisen alasti takaisin sillan yli, jonka alla pienoiset yhä vielä pätkää. Ja hiilellä paistettu punalihainen m u l l o n e n ja kova kokkeli ja lämmin pehmoinen lauantairieska, jossa voi sulaa kuin heinäkuun helteessä.

Ja sen päälle kahvikupponen ja sikari itselle ja isännälle ja kahvin seassa jotain, jota löytyy vielä pisarainen piiliherrain jälkeenjättämästä pullosta, kolmekruunuisesta. En osta, mutta otan, kun tarjotaan, koska sanotaan senkin olevan jumalanviljaa, varsinkin kalamiehen viljelemää. Ja valkopaidassaan istuen ja huulet torvella isäntä pitkulaisia savuja niellen ja puhallellen juttelee vanhaa ja uutta, vanhaa enemmän kuin uutta, mutta aina kernaasti kuultua, sillä itseään hän uusii ja uusinta on yhtä hyvä kuin alkuperäinen, siitä, kuinka täällä ennen, ja saatiin sitä silloinkin, vaikkei ollut vehkeet nykyisten veroiset - vallesmannivainaa ja kamreeri ja apteekkari ja vanha Piilonen, jolla miljoonamiehellä oli ruokovapa ja kelarulla eikä milloinkaan muuta pyydystä kuin elävä salakka, jota uitteli; mutta joka otti sillä, milloin tahtoi, mutta jos ei ihmeeksi saanut - sattui sekin - niin paiskattiin lammas herroille pataan. Talvella otettiin myllyrännin niskasta säryksellä ja leivottiin ja paistettiin mulloskukko ja lähetettiin Piiloselle Helsinkiin, kun piti pitojaan valtiopäivämiehille ja syötti ja juotti ja päätätti rautatien Suolahteen, mistä on hyvä nousta laivaan, vaikka piilillähän nuo jo nykyään enimmäkseen ajaa. Oli ne aikoja entisetkin, vaikka eipä silti, etteivät nämä nykyisetkin. Tässä meidän pihassakin ja myllypihassa on seisonut kuusikin autoa yhteen aikaan, ennen sotaa terehtoörejä ja rohvessooreja ja tisponentteja, mikäpä niiden arvonimet kaikki muistaneekaan, onhan ne tuossa päiväkirjassa - maistetaanko taas saunan päälle? Ja koko Huopanan historia vaeltaa editseni.

Jota kuunnellessani minä järjestelen pyydyksiäni pyhäteloilleen, valmiiksi maanantaita varten, koska en pyhänä ongi - lipat, devonit, silkkikalat, täkyraksit, perhot, kunkin lajinsa mukaan ja kunkin lajin kokonsa mukaan, itsekunkin laatikkoonsa ja lokeroonsa, kun ovat sekaantuneet ja takertuneet kuontaloksi kuin mehiläiset parveillessaan. On katkeillut perukkeita ja irtaunut koukkuja ja hankautunut pois maalia, ja ovat nyt silkillä sidottavat ja siveltävät vernissalla ja maalattavat ripoliinivärillä ja vihdoin ripustettavat kuivamaan uunin kylkeen rihmaan, joka kiertää sen ympäri naulasta naulaan.

Ne pitää olla järjestyksessä, olisi paha olla, jos ne ei olisi, yhtä hyvin kuin kalanpyydysliikkeessä ja vähän paremmassakin, ollakseen aina ja heti yhdellä silmäyksellä nähtävissä, valmiina nautittaviksi ja mietittäviksi ja esille otettaviksi, milloin tulee mikin päähänpisto, että nyt muka sitä ja sitä ottaa. Ja kun ne ovat siinä järjestyksessä, kuin niiden tulee, sovussa ja soinnussa, väriensä ja suuruuksiensa mukaisessa, niin on niidenkin hyvä olla ja myös minun siitä hyvä olla ja pöytä on kuin runo rytmeineen ja alku- ja loppusointuineen, jonka osaan ulkoa kirjaan katsomatta.

On jo pimennyt ulkona, verhottoman ikkunan mustalla pohjalla on tulen valaisema pihlaja, missä yöperhot räpyttävät pyörtyen lopulta lasiin, johon tarttuvat ja typertyvät liikkumattomiksi ja kuolevat siihen kuin valosta, sen valosta, huveten pois elämästä, joka kesti vain päivän. Jokunen on päässyt sisään ja päättää päivänsä kynttilän liekissä. Ja mitäpä on sitten elämällä enää tarjottavana muuta kuin yön uni, josta joskus puolivalveille herättää ohitse ajavan hevosen kavion kopse, mutta johon kosken kohina taas tuudittaa uudelleen.

Mitäkö muuta? On sillä vielä tarjottavana tätä lauantaita seurannut sunnuntai: sen leppoisa rauha, sen aamun pilvetön pouta, ja istuskelu pihapenkillä selkä seinää vasten elokuun viileässä paisteessa. Ja lasten kanssa pitkällään puron matalalla sillalla, ja sen alla kesy mullonen, ihanuuttaan luomakunnan ihme, pää vastavirtaan päin, pyrstö lakkaamatta lipattaen, suu alinomaa aukeillen, pikku evät koneellisesti eläen, niinkuin näkyisi niissä vain sydämen itsetiedoton tykintä. Käden huiskaus ja se on tiessään limakon alla; - odotus, ja se on tullut takaisin, ei tiedä mistä; - matonen, ja se sieppaa sen, pää pystymmässä odottaen uutta; - toinen matonen ja niitä on siinä kaksi sen kimpussa nyhtämässä toinen toisensa suusta, toinen toisesta päästä, kunnes kolmas, suurempi, saa sen ja saatuaan anastaa edullisen paikan, karkoittaen heikommat häntänsä taa. Mutta ne saavat sunnuntairuokansa kaikki, kunnes matotuohinen on tyhjä.

Ukko veisahtelee tuvassa ja sen ikkunassa istuu vanha mummu isoränttistä kirjaansa katsellen ja sitä puoliääneen hyristen, aina samaa.

Kävely koskelle ilman vapaa - se on outoa ja melkein juhlallista, verkalleen rantoja pitkin ja kivillä istuskellen, ja lopulta niskaan, joka on tyyni ja siloinen ja järven selkä niskasaaren takana samoin.

Mitä ihmettä olet sinä oikein, pyhäinen rauha? Mistä tietää koski, että nyt on pyhä ja osaa asettaa ääneensä sen soinnun? Mistä saa saari ympärilleen sen harson ja mistä saa sen tuo raiskattu rantametsä ja tuo karu kivikkoranta ja rannalle kiskaistut rampatukit? Kuinka saa sitä varis raakuntaansa ja haukka huutoonsa, tuota jotain, kirkkoajan henkeä, joka kasvaa sitä voimallisemmaksi kuta kauemmaksi loittonen kirkolta? Alan yhä paremmin ymmärtää entisen toverivainaan, joka ei onkinut sunnuntaisin, mutta kerran kun onki ja kiivastui kiroamaan, jätti vapansa ja riensi pois eikä tullut koskaan takaisin.

Minulla on mukana kirja, englantilainen teos lohenonginnasta. Onhan minunkin sopiva sunnuntaina tutkia sanaa. Se on niitä niin kauniisti painetuita ja kansitetuita kirjoja, joita vain Englannissa osataan valmistaa. Siellä ja vain siellä osataan ei vain onkimisen taito, vaan myös siitä kirjoittamisen taito ja sen kirjoitetun tarjoamisen taito. Tuokin kirja on jo päältäpäin kuin kaunehin kakku, jota ensin kääntelee ja katselee ja sitten haistelee ja hivelee, ennenkuin sen leikkaa ja nauttii.

Ei ole sitä onkimiehen ammatillista ongelmaa, ei sitä vivahdusta hänen mielialoissaan ja mietteissään, jota ne ei koskettelisi, joka ei kuvastuisi heidän kirjallisuudessaan. Se sisaltää sekä onginnan estetiikkaa että myöskin sen etiikkaa, josta voi tavata syvämielisiä filosoofisia esityksiä heidän kuuluisimmilta miehiltään. Teos, joka minulla tässä on polvellani, tukiessani selkää puuhun ja jalkoja kiveen, on nimeltään "Kuinka on kalastettava", ja suo minun tutustua ei sen vähäisemmän miehen kuin itsensä Herbert Spencerin käsitykseen kalastuksen oikeutuksesta eetilliseltä kannalta katsottuna. Ajattelunsa yläilmoista tämä maailman mainio filosoofi on hetkeksi laskeutunut metsäpuron partaalle analysoimaan kysymystä, mistä johtuu, että hän voi onkia. vaikkei voikaan metsästää. Kuinka hän, joka ei voisi hiipiä hirven kimppuun ja sitä tappaa, voi ilman vastenmielisyyttä, jopa siitä huvitettunakin, ajanvietokseen ottaa ongella kalan? Hänen itselleen löytämänsä vastaus on, että tämänlaisen urheilun eetillinen luvallisuus tai luvattomuus on suhteellinen pyydystettävän riistan suuruuteen. Kuta suurempi saalistettava eläin on, sitä vastenmielisempää on sen tappaminen. Hirven kaataminen on Spencerin mielestä julminta urheilua, mitä ajatella voi. Ollen suuri eläin sen kuolonkamppailu johtaa tappajan mieleen liiaksi ne tuskat, joita hän itse tulisi tuntemaan, jos häntä tapettaisiin. Kun kala on paljoa pienempi ja paljoa vähemmän ihmisen kaltainen kuin hirvi, ei sitä pyydystäessään ja tappaessaa johdu tuntemaan sitä tunnonvaivojen tuottaman itsekidutuksen kipua, mikä aiheutuu hirven tappamisesta. Kun kala kooltaan ei ole meidän kaltaisemme ja kun sillä ei ole sen tunneherkkyyttä ilmaisevia ulkonaisia elimiä, me voimme omantuntomme häiritsemättä sitä onkia. Tämä tietää sitä, sanoo Spencer, että meidän etiikkamme tässä kohden pohjaltaan riippuu hermostostamme. Suuren nelijalkaisen eläimen ampuminen olisi oman tunteellisuutemme loukkaamista, joka usein uudistuessaan tekisi meidät koviksi ja tunteettomiksi ja lopulta siveellisesti rappeutuneiksi. Sentähden olemme siveellisiä tuntiessamme vastenmielisyyttä hirven tappamiseen. Saattaahan olla, että kalankin tappaminen tuottaa meille kipua, mutta tämä kipu ei ole voittamaton. Ja sentähden, kun se tekomme ei vahingoita luonnettamme, me emme siveellisesti turmellu, vaikka ongimmekin.

Tämä on Spencerin eetillinen suhtautuminen onkimiseensa. Sillä onkijakirjailijalla, W. Yarl Hodgsonilla, joka tämän kirjansa eräässä luvussa on ottanut asian puheeksi, on paljonkin muistuttamista tätä siveysoppia vastaan. Spencerin opissa voi olla paljonkin totta, vaikka onkin alentavaa ajatella, että myötätuntomme kärsivää eläintä kohtaan pohjaltaan on vain huolta meistä itsestämme, kuvitellessamme itseämme toisen tilalle. Hänen esityksensä ansaitsee kaikessa tapauksessa tarkastamista. Onkohan itseensä kohdistuminen, omien tunteidensa mukaan arvioiminen ainoa ratkaiseva lähtökohta eetillistä tuomiota tehtäessä? Mahtaakohan Spencer tehdä oikeutta itselleen uskoessaan, että hän eroo jostain toisesta vertaisestaan tappajasta ainoastaan sikäli, kuin hänen kärsimyksensä ei ollut mitään verrattuna tuon toisen siveelliseen kärsimykseen, joka tappoi hirven? Ja mahtaako hän tehdä oikeutta tuolle toiselle leimatessaan hänet, hirven tappajan, siveellisesti rappeutuneeksi, tunteiltaan turtuneeksi?

On syytä sanoa - jatkaa Spencerin arvostelija - ettei hän tuominnut oikein kummassakaan tapauksessa. Ihmisluonto on paljoa monimutkaisempi. Melkein jokainen ihmisen teko johtuu siksi erilaisista voimista, ettei niistä voi päätellä niin ylimalkaisesti kuin Spencer tekee. Me kyllä voimme alkaa toteuttaa eetillisiä vaatimuksia toisia olentoja kohtaan sitä tietä kuin Spencer eli niin, että otamme huomioon ne heistä meihin heijastuvat kärsimykset jotka herättävät meissä myötätuntoa niitä kohtaan. Etiikkamme perustuksena tulee kuitenkin olla jotain muutakin kuin tunnetta. Siinä tulee olla määräävänä myöskin järki. Se on ominaisuus, joka kutsutaan meissä toimimaan ulkonaisten olosuhteiden pakosta ja jonka myös tulee olla määräämässä etiikkaamme niiden johdosta. Ajateltakoon tätä tämän erikoisaiheemme yhteydessä. Ihminen asuu seudussa, jossa on sekä hirviä että kaloja. Mihin suhteihin hän joutuu heidän kanssaan? Spencerin mukaan on vastaus hyvin yksinkertainen. Sen antaa ihmisen oma tunne. Pulmasta päästäkseen hänen ei tarvitse muuta kuin kuunnella ja totella sitä. Hän siis ahdistakoon ja tappakoon kalaa, koska kalalla fyysillisesti ei ole pienintäkään yhtäläisyyttä hänen kanssaan eikä sen taistelu elämästä herätä hänessä epämiellyttävää ajatusta siitä, mitä hän itse ehkä tuntisi, jos häntä ahdistettaisiin. Mutta hänellä ei ole samanlaista oikeutta ahdistaa hirveä, koska tämä eläin rakenteeltaan on hänen kaltaisensa ja sen vuoksi sen kuoleman kamppailusta häneen siirtyy tuskallisia ja vahingollisia mielenliikutuksia.

Tämä siveysoppi perustuu kahdenlaiseen erehdykseen. Ihmistä ja hirveä ensiksikin ei voi verrata toisiinsa, koska ihmisellä on vaistoja, joita hirvellä ei ole ja joita täytyy ottaa lukuun. Hän on lihan syöjä, jota hirvi ei ole. Hänellä on verissään metsämiehen vaisto, jota hirvellä ei ole. Toiseksi ei ihminen voi perustaa etiikkaansa pelkästään myötätuntoa tai vestenmielisyyttä herättäviin vaistoihin ja tunteihin. Spencer itse on esittänyt siitä monta esimerkkiä. Harvinaisella todistavalla voimalla hän on osoittanut, että joka kerta kuin valtio lakeja laatien on toiminut kansaa kohtaan vain myötätunnon sysäyksien vaikutuksesta, tulos on ollut huono niille, joita lait olivat tarkoitetut hyödyttämään. Hän on koettanut osoittaa, että on vähemmin paha, että vaimot ja lapset, köyhät ja heikot, joutuvat kapitalistien riistettäviksi, kuin että heiltä riistetään vapaus tehdä työtä, missä ja niin monta tuntia kuin haluavat. Hänen mielipiteensä oli, että jokainen sosialinen parannus, joka perustuu järjettömään myötätuntoon, aiheuttaa pahaa enemmän, kuin mitä se on tarkoitettu poistamaan.

Eräiden itsestämme johtuvien eetillisten vaistojen kuuleminen ei siis riitä määräämään menettelyamme toisia kohtaan. On ihmetyttävää, että niin tarkka ajattelija kuin Spencer ei huomannut tämän väitteensä kantavuutta myöskin urheiluetiikkakysymyksen ratkaisuun nähden. Sillä jos hänen myötätuntoteoriansa ei riitä määräämään ihmisen suhdetta hänen omaan sukuunsa, on se vielä riittämättömämpi määräämään sitä toisiin luotuihin nähden. Järki, jota vailla oleva myötätunto aikaansaa pahaa sivistyneessä yhteiskunnassa, on vielä tarpeellisempi erämaassa. Myötätuntovaisto kykenee kyllä johtamaan meitä siihen, että tapaamme niin kivuttomasti kuin mahdollista, ja urheilija pyrkiikin ja on päässytkin siihen: ajatelkaamme vain, mikä ero on teurastamon ja sen kirveiden ja metsän ja rihlapyssyn välillä tai verkossa kuristuvan ja kituvan lohen ja ongella otetun lohen välillä. Mutta tapettava meidän on, siihen meille järki sekä antaa luvan että panee pakon. Olettakaamme, että asumme metsäseudussa. Siellä on hirviä, niitä ei ole paljon, mutta jos niitä ei vähennettäisi, ne lisääntyisivät. Mitä silloin tapahtuisi? Hirvet haaskaisivat laidunta ja hävittäisivät ja tallaisivat halmeita ja kesyttyisivät lopulta niin, että veisivät viljan pelloilta. Vuosien kuluessa ne olisivat lisääntyneet niin, että niistä olisi tullut todellinen maanvaiva. Mutta Spencerin etiikan mukaan hirviä ei saisi tappaa, koska moraalimme kärsisi siitä, että emme välitä siitä säälin tunteesta, minkä suuren, ruumiillisesti meitä lähellä olevan eläimen kuolonkamppailu meissä voisi herättää.

Mitä on siis tehtävä? Ratkaisemmeko kysymyksen antamalla vastauksen tunteemme mukaisesti7 Jossain määrin kyllä. Kunnioitus itseämme kohtaan luomakunnan herrana ja oma etumme vaatii meitä rajoittamaan hirven meille aikaansaamaa hävitystä. Tätä vaatimusta me punnitsemme niitä vaistoja vastaan, jotka tekevät meille vastenmieliseksi aiheuttaa kipua ja kuolemaa. Ja me päätämme, että joidenkuiden eläinten kipu on meille vähemmän vastenmielinen vaihtoehto.

Mutta näinkään me emme ole käsitelleet kysymystä tyhjentävästi. Sen mielenkiintoisimmat puolet eivät vielä ole tulleet huomioon otetuiksi. On olemassa muuan viisas järjestely, jota sanotaan luonnon tasapainoksi. Joskus tämä tasapaino yleiseksi vahingoksi häiriintyy, niinkuin esim. on tapahtunut Australiassa, missä ylenmäärin sikiävistä kaniineista on tullut maan vitsaus. Spencer unohtaa, että ihminen itse usein on tätä tasapainoa ylläpitävä voima. Välittämättä myötätuntovaistoistamme meidän täytyy näiden ulkonaisten puristusten pakosta toimia, niinkuin järki vaatii. Spencerin urheiluetiikka ei tiedä mitään tällaisesta tapauksesta. Sellainen tunne-etiikka, jonka mukaan me voimme vetäytyä vastuunalaisuudesta, on epäeetillinen, itsekäs. Edellisen lisäksi vielä siksikin, että vaikka ihminen itse on yksi luonnon tasapainoa ylläpitävistä voimista, hän samalla johtaa monia luonnonvoimia ja on vastuunalainen niiden joko liiallisuudesta tai puutteellisuudesta. Hänellä on tuomio-oikeus eläimiin, lintuihin ja kaloihin. Totta kyllä on, että hän ei ole ylimäinen tuomari ja että on ylempi oikeusaste, luonto itse, joka rankaisee kaiken sitä vastaan tehdyn vääryyden. Mutta hänen asemansa luonnon herrana pakottaa häntä olemaan jotain enempää kuin tunne-egoisti ja hänen etiikkansa muodostumaan jostain muustakin kuin mielenliikutuksista.

Löytääksemme uskottavan urheiluetiikan meidän siis on läpikäytävä paljoa mutkallisempi kehitys kuin se, mikä riitti Spencerille. jolta monet asiaan vaikuttavat tosiasiat jäivät huomaamatta. Olemme nähneet, mitä ne ovat. Ne ovat alkuaan kahdenlaisia. Niitä on toisaalta ihmisen oma luontonsa tunteminen, toisaalta ulkonaisen luonnon asettamat vaatimukset.

Itsemme tunteminen paljastaa meissä taipumuksen urheiluun ja vastenmielisyyden sitä kohtaan. Vastenmielisyys, joka syntyy meihin heijastuneesta toisen kivusta, on tilapäinen ja haihtuva, metsämiesvaisto sitä vastoin pysyväinen. Sitä luonnon pakostakin ylläpitää meissä tarve hankkia ravintoa itsellemme ja muille. Tätä taipumusta lieventää vastenmielisyys vain sen verran, että tunnemme olevamme velvolliset ajamaan riistaa ja ottamaan sitä mahdollisimman inhimillisellä tavalla. Ulkonaisen luonnon ihmiselle asettamat vaatimukset vievät samaan päätelmään, siihen, johon hänet on saattanut sekä hänen oman itsensä tutkiminen että hänen ja muiden tarpeiden tutkiminen. Hirvi ja kala tyydyttävät näitä tarpeita ja se tosiasia tekee niiden pyydystämisen oikeutetuksi. Toiseksi hirvi ja kala samoin kuin useimmat muutkin metsän ja veden eläimet ovat rauhoitetut ja pidätetyt olemaan urheilun esineinä. Tämä sekä se, että ihminen niitä tarvitsee, oikeuttaa niiden pyydystäseen. Kolmanneksi ei voi vapautua siitä tunteesta, että vaikka ihminen itse onkin voima luonnossa, hän on määrätty kykynsä mukaan vallitsemaan kaloja, lintuja ja muita eläimiä ja on hänen velvollisuutensa katsoa, että nämä eläimet menestyvät siinä suhteessa, kuin luonto määrää. Urheilijana ihminen tekee voitavansa täyttääkseen tämän velvollisuuden. Kaikki tämä tietää, että ei kummankaanlainen urheilu, kalan, yhtä vähän kuin hirvenkään ottaminen loukkaa etiikkaamme, vaan on siveellisesti sallittu.

Tätä johtopäätöstä, jo itsessään riittävää, vahvistaa ajatus, joka, vaikka onkin niin vähän avoin erittelylle, ettei edes Spencer tullut sitä tehneeksi, kuitenkin on voimakkaasti pakottava. Ihminen itse on, niinkuin jo on huomautettu, yksi luonnon voimista. Kuuluu luonnon järjestykseen, että hänen on toteltava sekä vaistojaan että myöskin järkensä vaatimuksia. On selvää, että kun metsästämisvaisto on yleinen hänen suvussaan, etiikka ei vain salli, vaan myös pakottaa hänet sitä noudattamaan.

Näin nämä englantilaiset onkijafilosofit. Ja onhan se kylläkin tyhjentävää ja syvämielistä. Mutta ei tämä todistelu ja puolustelu mielestäni kuitenkaan tunge asian ytimeen, siihen syvyyteen, johon silloin tällöin tapaan itseni tuijottamasta näin onkikoskellani istuessani. Istuessani tässä kosken partaalla suvisena sunnuntaina ja itsenään kirkkoaikana tuntuu, kuin pitäisi minunkin käydä tutkistelemaan urheiluvaistojani ja eritellä niiden ilmenemistä ja alkuperää, kuin pitäisi kääntää itsessään nurin jotain päästäkseen perille siitä, mikä siellä jossain kangertelee, sillä jokin siellä kangertelee. huolimatta Spencerin ja Hodgsonin antamasta synninpäästöstä.

Kuolemaa aiheuttavan urheilun oikeutus kyllä osaksi riippuu siitä suuresta kysymyksestä, onko tappaminen omaksi hyödyksi yleensä eetillisesti oikeutettu. On uskontoja ja etiikkoja, jotka kieltävät lihan syömisen ja kaiken tappamisen. N i i t ä vastaan mahdollisesti voidaan esittää ne hyötysyyt, joita edellisessä on esitetty. Ihmisen täytyy niistä ja niistä syistä tappaa elääksensä ja siitä velvollisuudesta hän ei ehkä voi vapautua, niin kauan kuin maailman ravintotalous on nykyisellä tavalla järjestetty. Pitäneehän luonnon herraksi kohonneen myöskin ylläpitää tuota luonnon tasapainoa hävittämällä sen syöpäläisiä, ei vain lutikoita ja russakoita, vaan ehkä myös kaniineja ja hirviä. Ehkä hänellä siihen on ei vain oikeus, vaan myös pakko. Mutta vaikka minun hyötysyistä täytyköönkin tappaa tai ainakin sallia tapettavan, saamattani siitä tuomita itseäni tai muita, ja vaikka tuo pakko antaisikin minulle anekirjan sekä tehtyihin että tehtäviin synteihin, ei minua mikään voi oikeuttaa, vielä vähemmän velvoittaa tappamaan h u v i k s e n i, nauttiakseni siitä urheilemalla, niinkuin teen. Ehkä on minun pakko teurastaa kotieläin, pyydystää tai ampua metsäeläin, ottaa verkolla, rysällä tai ongella kala elättääkseni itseäni ja perhettäni. Mutta jos minä nautin, niinkuin teen, siitä huvista, minkä onkiminen minulle tuottaa, joskaan ei välittömästi itse tappaminen, niin kuitenkin sen yhteydessä olevat hauskuudet ja hommat, jos minä vain tämän huvin vuoksi enkä välttämättömän ravinnon hankkimisen vuoksi tapan, siihen innostun, sen hauskuutta ylistän, huieten sen ohella runollisiin luonnon tunnelmiin, en minä voi itseäni puolustaa vetoamalla mihinkään pakkoon. Se ei pohjaltaan ole mitään muuta kuin intohimo, voittamaton vaisto, onginnalla ei ole missään eetillistä tukea. En voi muuta kuin sanoa, että harjoitan sitä, koska se minua huvittaa, tuottaa minulle iloa ja nautintoa, jonka tyydyttämisen tarve minussa on niin suuri, että en ajattele, en välitä niistä kärsimyksistä, joita uhreilleni tuotan. Joskin tappaminen joskus voi olla eetillisesti oikeutettu, se ei ole sitä minun urheiluhuvini yhteydessä.

Spencerin mukaan tuottaa tällaisen eetillisen tunteen äänen kuulemattomuus siveellistä rappeutumista ja tunteen turtumista siinä, joka tuntee vastenmielisyyttä urheilunsa tuottamien kärsimysten vuoksi. Jotten rappeutuisi, ei siis näytä auttavan muu kuin koettaa tukehduttaa tätä ääntä. Ja onhan minulla koko joukko sen äänen vaimentajia. Joskus minä koetan uskotella itselleni, etten ongikaan huvin vuoksi, vaan hyödyn. En kalasta enemmän kalaa kuin sitä tarvitsen ruuaksi itselleni ja perheelleni. Jos tulee yli sen määrän, jakelen lohiani tai haukiani tovereille tai naapureille. Toisen kerran minä paiskaan vaakaan toisenlaisen hyödyn, muka korkeammat edut, kaiken sen ruumiillisen ja henkisen terveyden ja virkistyksen, jota kalastaminen minulle antaa. Se hyöty on yhtä suuri, suurempikin, kuin minkä kala keitettynä tai paistettuna tai suolattuna antaa. Koska kerran saa hyödykseen pyytää kalaa, niin täytyy saada myöskin huvikseen, silloin kun se huvi on minulle hyöty, ja tämä huvihan on minulle hyöty. Lopulta, kun tämä alkaa tuntua saivartelulta ja pirun raamatun selitykseltä, minä ilman muuta puraisen häpeältä pään, en suoraan sanoen välitä, teen vasten parempaa tietoani ja tuntoani.

Ja näin minä temppuilen tai revin itseni irti verkosta, jota etiikkani koettaa kiertää ympärilleni.

Sillä mitenkä minä muutenkaan pääsisin pulmasta? Pitäisikö minun tehdä niinkuin Lybeck ja jättää koski muille, myödä vehkeeni ja seurata häntä? Ehkä sen teenkin, vaikken vielä ole tuntenut siihen lopullisesti pakottavaa velvoitusta. Ehkä minun sitten vielä pitäisi ruveta saarnaamaan urheiluongintaa vastaan? Minun? Joka tahdon olla sen profeettoja tässä maassa, ylistää sitä, esitellä sen ihanuuksia, osoitella sen hyötyä yksityiselle ja kansalle, minun, joka istutan kaloja enemmän kuin otan - luopua tästä kansantaloudellisesti ja siis myös isänmaallisesti hyödyllisestä kutsumuksesta? Olen ennemmin siveellinen epäsikiö, joka en välitä paremmista, jalommista tunteistani, en siitä omantunnon pistoksesta, jonka saaliinriemun ohella tunnen joka kerta, kun veri pulppuaa suuren kalan kurkusta ja se kalpenee verikivellä, missä istun sen vieressä ja panen tyydytyksen tupakan ja nielaisen tunnon moitetta sammuttelevan sauhun.

Tämän kysymyksen ratkaisu minun kannaltani on siis loppujen lopuksi se, ettei sitä lainkaan saa ratkaistuksi etiikan avulla, ei Spencerin, vielä vähemmän hänen arvostelijansa Hodgsonin. Saa ehkä joku, joka saa, mutta minä en saa. Siinä on takana, esteenä, joku minua voimakkaampi vaisto, joku veren perintö niiltä ajoilta, jolloin tämä kysymys kaukaisten esi-isien omissatunnoissa ei vielä ollut herännyt eikä voinut herätä, kun ihmisen niinkuin pedon piti elää yksinomaan metsästyksestä ja kalastuksesta ja jolloin koko silloinen ihmiskunta olisi menehtynyt, jollei se tappanut. Silloin myös kai syntyi riistan ajon yhteydessä ilmenevä ajamisen nautinto, siihen yllyttäen ja sitä ylläpitäen, lisävoimaksi sen pysyväisenä pidättämiseen, sen voimistuttamiseen. Siitä tuli ei vain velvollisuus, vaan hauska velvollisuus, eetillinen velvoitus, pyhä velvoitus. Ja se hohde, se sädekehä sitä vieläkin ympäröi, se, joka on sen nautinto ja sen hauskuus, ja jota urheilija yhä tuntee ja yhä hakee, vaikka urheilun alkuperäinen tarkoitus ja merkitys on hälvennyt.

Ja pian minä taas saan kokea sen itsessäni. Silloin kun istun siinä kosken niskassa, minusta olisi vielä jonkun pyhyyden rikos, jos noutaisin vapani ja alkaisin onkia. Olen kai vielä kyllästytetty edellisen illan onginnalla ja ongintaintohimoni tarpeen tyydytyksellä. Sitä huumausainetta on veressäni vielä niin paljon, että minua paluumatkalla ei vielä kiusaa edes varmuus siitä, että nyt kyllä saisi, jos vain viitsisi koettaa. Koski kohisee ja vesi vilisee ja päivä paistaa niinkuin parhaalla kalailmalla pitää ja pilvet seisoo taivaalla kaikkein parhaissa merkeissä. Heitto vain Välisuvannon arkulta ja kohta olisi kiinni kuusikiloinen. Mutta ei minua nyt vielä huvita. Antaa luonnon pitää pyhänsä loppuun, minä pidän kanssa.

Tulen kotiin. Ukko yhä veisahtelee ja mummu hymisee ikkunan ääressä. Muutkin lukevat, toiset nukkuvat. Tytär tuo lautasella marjoja, kesän viimeisiä. "Eikös lähdetä koettamaan? minä tulen haavipojaksi." - "Enpä häntä nyt." Lähden kylään, turisemaan tuttujen isäntien kanssa. Haastellaan halki tämän maan asiat ja muiden. Nythän on niin helppo saada koko maailmankin asiat suuhunsa. On sitä sotaa, on sitä sosialismia ja etuskuntaa ja Vilsoonia ja Lemensoota. Sinne ei näy koski eikä kuulu sen kohina. On kuin se olisi iankaikkisuuden takana. En ehkä koskaan saa sinne palata. Ei ehkä koskaan uudistu eilinen syönti. Ilmat voivat muuttua. Tänä iltana näyttäisi vielä tulevan samanlainen ilta kuin eilen. Tänään varmaan vielä syö. Kello kuudelta päättyy pyhä. Lybeck vainajakin alotti ongintansa kello kuudelta. - "Mitäs herra tohtori ajattelee siitä?" - "Jaa mistä?" - "Siitä, että..." - "Olen samaa mieltä kuin isäntäkin. - Mutta nyt minun taitaa pitää lähteä." - "Minnekkä on semmoinen kiire?" Keksin jonkun syyn, että posti tulee tai jotain semmoista. Kun en vain myöhästyisi iltasyönnistä...

Ja ennen pitkää huitoo vapa ja vinkuu siima niskassa ja sitten Välisuvannossa niin vimmatusti kuin ensikertalaisella. Sunnuntaipaaston perästä se maistuu sitä makeammalta. Ja mikäli minä enää osaan ottaa mitään eetilliseltä kannalta, niin otan sen sikäli, että on epäeetillistä onkia silloin, kun se on vastenmielistä ja tympäisee ja kun tuntuu kylläiseltä eikä se oikein maita, mutta eetillistä silloin, kun se o i k e i n huvittaa. On oltava kohtuuden ystävä, kun ei jaksa olla ehdottomasti raitis. Ja tämä on ainoa, minkä saan paremmasta itsestäni puristetuksi esiin urheiluonginnan etiikkaa. Paljon porua, vähän villoja.
Kuinka kala näkee

(Tämä kaavakuvallinen esitys kalan näkökyvystä perustuu lähes pelkästään Ahon aikaiseen ulkomaiseen kalastuskirjallisuuteen: Fredr. G. Shaw'n tutkielmaan teoksessa "The science of dry fly fishing and salmon fly fishing" sekä Glaude du Bois-Reymondin tutkielmaan "Angeln und Optik" teoksessa v.d. Borne-Brehm: "Angelfischerei", eikä sitä julkaista tässä kokoelmassa.)


